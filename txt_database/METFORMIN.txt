เมทฟอร์มิน (Metformin)
Metformin (เมทฟอร์มิน)
เป็นยารักษาโรคเบาหวาน ส่วนใหญ่แล้วจะใช้กับผู้ป่วยโรคเบาหวานชนิดที่ 2 ซึ่งมีภาวะดื้ออินซูลิน โดยจะใช้รักษาร่วมกับอินซูลินหรือยาชนิดอื่นด้วย ตัวยาจะช่วยในการควบคุมระดับน้ำตาลในเลือดหรือกลูโคส โดยลดกระบวนการสร้างกลูโคสจากตับ ลดการดูดซึมกลูโคสภายในลำไส้ และกระตุ้นความไวต่ออินซูลินในร่างกาย ทำให้มีการนำกลูโคสกลับเข้าไปในเซลล์และนำกลูโคสไปใช้เพิ่มขึ้น
เกี่ยวกับยา Metformin
กลุ่มยา
ยารักษาโรคเบาหวาน (Antidiabetic Agents)
ประเภทยา
ยาตามใบแพทย์สั่ง
สรรพคุณ
รักษาโรคเบาหวานชนิดที่ 2 ควบคุมระดับน้ำตาลในเลือด
กลุ่มผู้ป่วย
เด็ก ผู้ใหญ่ และผู้สูงอายุ
การใช้ยาในหญิงตั้งครรภ์และผู้ให้นมบุตร
ยังไม่มีการจัดหมวดหมู่ของยาชนิดนี้จากองค์การอาหารและยาแห่งสหรัฐอเมริกาหรือ FDA ซึ่งยาอาจส่งผลกระทบต่อมารดาหรือทารกในครรภ์ได้ และผู้ที่กำลังให้นมบุตรควรปรึกษาแพทย์ก่อนการใช้ยา เพราะตัวยาสามารถขับออกทางน้ำนมและอาจส่งผลกระทบต่อทารก
รูปแบบของยา
ยาเม็ด
คำเตือนในการใช้ยา Metformin
เพื่อให้เกิดความปลอดภัยในการใช้ยา Metformin ผู้ใช้ยาควรระมัดระวังและปฏิบัติตามคำแนะนำ
ดังนี้
ผู้ที่มีประวัติ
แพ้ยา
Metformin ควรหลีกเลี่ยงการใช้ยานี้
ผู้ป่วยโรคเบาหวานที่ใช้ยาคลอร์โพรพาไมด์ (Chlorpropamide) อยู่แล้วควรแจ้งแพทย์ก่อนการใช้ยา Metformin เพื่อป้องกันไม่ให้เกิดการใช้ยาซ้ำซ้อน
ผู้ที่มีโรคประจำตัวควรปรึกษาแพทย์ก่อนการใช้ยา โดยเฉพาะผู้ที่เป็น
โรคเบาหวานชนิดที่ 1
โรคไต โรคตับ มีภาวะหัวใจล้มเหลวเรื้อรัง และมีความเสี่ยงในการเกิดภาวะเลือดเป็นกรด
ห้ามใช้ยาในเด็กที่อายุต่ำกว่า 10 ปี และหากเป็นยากลุ่มที่ออกฤทธิ์นาน (Extended-release Formulations) ห้ามใช้ยาในเด็กที่มีอายุต่ำกว่า 18 ปี
ผู้สูงอายุที่มีอายุมากกว่า 80 ปี และยังไม่เคยตรวจการทำงานของไตมาก่อน ควรปรึกษาแพทย์ก่อนการใช้ยา
ผู้ที่กำลังตั้งครรภ์หรือให้นมบุตรควรปรึกษาแพทย์ก่อนการใช้ยา เพราะยังไม่มีงานวิจัยยืนยันว่ายา Metformin สามารถใช้ได้อย่างปลอดภัยในผู้ที่กำลังตั้งครรภ์หรือให้นมบุตร
การใช้ยา Metformin
เป็นเพียงส่วนหนึ่งของการรักษาโรคเบาหวานชนิดที่ 2 โดยจะต้องรักษาร่วมกับการปรับเปลี่ยนพฤติกรรม เช่น การออกกำลังกาย การรับประทานอาหารอย่างเหมาะสม และการควบคุมระดับน้ำตาลในเลือดอยู่เสมอด้วย
ปริมาณการใช้ยา Metformin
ปริมาณและระยะเวลาในการใช้ยา Metformin ขึ้นอยู่กับดุลยพินิจของแพทย์ผู้รักษา โดยตัวอย่างการใช้ยา Metformin เพื่อรักษา
โรคเบาหวานชนิดที่ 2
มีดังนี้
เด็ก
ให้รับประทานครั้งละ 500 มิลลิกรัม วันละ 1–2 ครั้ง โดยปริมาณยาสูงสุดไม่ควรเกินวันละ 2,000 มิลลิกรัม
ผู้ใหญ่
ให้รับประทานครั้งละ 500 มิลลิกรัม วันละ 2 ครั้ง หรือรับประทานครั้งละ 850 มิลลิกรัม วันละ 1 ครั้ง หากเป็นยาชนิดออกฤทธิ์นานให้รับประทานครั้งละ 500–1,000 มิลลิกรัม วันละ 1 ครั้ง โดยปริมาณยาสูงสุดไม่ควรเกินวันละ 2,000–2,550 มิลลิกรัม
การใช้ยา Metformin
การใช้ยา Metformin จะใช้ในกรณีที่มีการวินิจฉัยพบว่าป่วยด้วยโรคเบาหวานชนิดที่ 2 และการใช้ยาควรอยู่ภายใต้คำสั่งของแพทย์เท่านั้น ไม่ควรซื้อยามารับประทานเองโดยเด็ดขาด การรับประทานยาควรรับประทานหลังอาหาร โดยให้กลืนยาลงไปในคราวเดียว ไม่ควรหักหรือกัดยาขณะที่รับประทาน
ผู้ป่วยไม่ควรปรับปริมาณการรับประทานยาเองโดยไม่ได้รับคำสั่งจากแพทย์ เพราะอาจส่งผลกระทบต่อระดับน้ำตาลในเลือด รวมถึงการใช้ยาในปริมาณมากเกินไปอาจทำให้
ระดับ
น้ำตาลในเลือดต่ำ
ลงจนเป็นอันตราย และอาจเพิ่มความเสี่ยงในการเกิด
ภาวะเลือดเป็นกรด
(Lactic Acidosis) ได้ด้วย
ในกรณีที่ลืมรับประทานยา ควรรับประทานยาให้เร็วที่สุดเมื่อนึกขึ้นได้ แต่ถ้านึกขึ้นได้ตอนใกล้กับเวลารับประทานยามื้อถัดไปให้รับประทานยาในครั้งถัดไปเพียงครั้งเดียว และควรเก็บยาในที่ที่มีอุณหภูมิต่ำกว่า 30 องศาเซลเซียส หลีกเลี่ยงความชื้น ความร้อน และแสง เพราะอาจทำให้ยาเสื่อมสภาพได้
ปฏิกิริยาระหว่างยา Metformin กับยาอื่น
ยา Metformin อาจทำปฏิกิริยากับยา วิตามิน หรือสมุนไพรบางชนิด ซึ่งอาจก่อให้เกิดผลข้างเคียงหรือทำให้ยามีประสิทธิภาพลดลง โดยเฉพาะยาต่อไปนี้
ยากลุ่มคาร์บอนิก แอนไฮเดรส อินฮิบิเตอร์ (Carbonic Anhydrase Inhibitors) ยาแก้ปวดกลุ่ม
เอ็นเสด
ยาขับปัสสาวะ สารทึบรังสีที่มีไอโอดีนเป็นส่วนประกอบ และเครื่องดื่มแอลกอฮอล์ เพราะอาจเพิ่มความเสี่ยงในการเกิดภาวะเลือดเป็นกรด
ยารักษาโรคเบาหวาน
ชนิดอื่น เช่น ยากลุ่มซัลโฟนิลยูเรีย (Sulfonylurea) และยากลุ่มเมกลิทิไนด์ (Meglitinides) เพราะอาจเพิ่มความเสี่ยงในการเกิดภาวะน้ำตาลในเลือดต่ำ
ยากลุ่มคอร์ติโคสเตียรอยด์ (Corticosteroids) ยากันชักเฟนิโทอิน (Phenytoin) ยาคุมกำเนิด และยาขับปัสสาวะ เพราะอาจเพิ่มความเสี่ยงในการเกิด
ภาวะน้ำตาลในเลือดสูง
ยาที่ออกฤทธิ์ต้านการแข็งตัวของเลือด เช่น ยาวาฟาริน (Warfarin) เพราะอาจลดประสิทธิภาพของยาในการต้านการแข็งตัวของเลือด
ตัวอย่างยาและสมุนไพรดังข้างต้นเป็นเพียงส่วนหนึ่งที่อาจทำปฏิกิริยากับ
ยา Metformin เท่านั้น
หากผู้ป่วยกำลังใช้ยาหรือผลิตภัณฑ์ใด ๆ อยู่ ควรแจ้งให้แพทย์และเภสัชกรทราบก่อนเสมอ เพื่อความปลอดภัยต่อร่างกาย
ผลข้างเคียงจากการใช้ยา Metformin
การใช้ยา Metformin อาจทำให้เกิดภาวะเลือดเป็นกรดชนิดอันตรายถึงแก่ชีวิต โดยเฉพาะผู้ป่วยโรคตับ โรคไต หัวใจวาย มีภาวะติดเชื้อรุนแรง มี
ภาวะขาดน้ำ
หรือผู้ที่ดื่มเครื่องดื่มแอลกอฮอล์ในปริมาณมาก
ผลข้างเคียงอื่น ๆ จากการใช้ยา Metformin ที่มักพบได้บ่อย เช่น
คลื่นไส้ อาเจียน
ท้องเสีย
หายใจเร็ว หรือหายใจตื้น
มีไข้ หนาวสั่น
รู้สึกไม่สบายตัว
รู้สึกไม่สบายท้อง
ปวดหลัง หรือปวดกล้ามเนื้อ
ปัสสาวะติดขัด
ง่วงซึมตลอดเวลา
มีภาวะขาด
วิตามินบี 12
นอกจากนี้ ยังมีอาการข้างเคียงที่พบได้น้อย เช่น ปวดศีรษะ แน่นหน้าอก มองไม่ชัด เหงื่อออกมาก หิวบ่อย ผิวซีดลง วิตกกังวล ซึมเศร้า และหัวใจเต้นผิดจังหวะ หากพบอาการข้างเคียงใด ๆ ควรรีบไปพบแพทย์ โดยแพทย์อาจปรับลดปริมาณยา หรือเปลี่ยนยาที่ใช้ในการรักษาเพื่อความปลอดภัยของผู้ป่วย