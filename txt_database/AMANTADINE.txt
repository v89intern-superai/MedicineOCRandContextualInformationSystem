Amantadine (อะแมนตาดีน)
Amantadine (อะแมนตาดีน)
เป็นยาต้านไวรัสที่ออกฤทธิ์ยับยั้งการทำงานของไวรัสในร่างกาย ใช้ในการรักษาและป้องกันไข้หวัดใหญ่
สายพันธุ์เอ
โดยจะช่วยบรรเทาอาการที่รุนแรงให้ผู้ป่วยกลับมามีสุขภาพดีเร็วขึ้นและลดความเสี่ยงในการกลับมาเป็นซ้ำ รวมถึงใช้รักษาโรคพาร์กินสันและ
อาการที่คล้ายโรคพาร์กินสัน
อย่างกล้ามเนื้อแข็งเกร็ง สั่น และการเคลื่อนไหวซ้ำ ๆ ที่ควบคุมไม่ได้ที่เกิดจากการใช้ยาบางชนิด นอกจากนี้ อาจนำยานี้มาใช้รักษาอาการอื่น ๆ ตามดุลยพินิจของแพทย์ด้วย
อย่างไรก็ตาม ยา Amantadine อาจใช้ไม่ได้ผลในทุก ๆ ช่วงฤดูกาลของไข้หวัดใหญ่ เพราะเชื้อไวรัสบางสายพันธุ์อาจดื้อยาชนิดนี้ และ
ไม่ควรใช้ยานี้ในพื้นที่ที่มีการฉีดวัคซีนไข้หวัดใหญ่ให้กับประชาชนเป็นประจำทุกปี
ทั้งนี้ ศูนย์ควบคุมโรคยังแนะนำให้คนทั่วไปเข้ารับการฉีดวัคซีนไข้หวัดใหญ่เป็นประจำทุกปีด้วย เพื่อเป็นการป้องกันเชื้อไข้หวัดใหญ่สายพันธุ์ใหม่ ๆ
เกี่ยวกับยา Amantadine
กลุ่มยา
ยาต้านไวรัส
ประเภทยา
ยาตามใบสั่งแพทย์
สรรพคุณ
รักษาไข้หวัดใหญ่สายพันธุ์เอ และโรคพาร์กินสัน
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์
คำเตือนในการใช้ยา Amantadine
แจ้งให้แพทย์ทราบก่อนใช้ยา หากมีประวัติแพ้ยาหรือส่วนประกอบของยาชนิดนี้ รวมถึงยาและสารอื่น ๆ เพราะยาอาจมีส่วนประกอบที่ทำให้เกิดอาการแพ้ยาหรือเกิดผลข้างเคียงอื่น ๆ ตามมาได้
แจ้งให้แพทย์ทราบก่อนการใช้ยาหากป่วยเป็นโรคพาร์กินสัน เพราะอาจมีความเสี่ยงในการเกิดมะเร็งผิวหนังเมลาโนมาตามมาได้
ผู้ป่วยโรคไตในระดับรุนแรงไม่ควรใช้ยานี้ และควรปรึกษาแพทย์หรือเภสัชกรก่อนใช้ยาหากป่วยเป็นโรคตาบางชนิด อย่าง
ต้อหิน
มุมปิดที่ยังไม่ได้รับการรักษา
ไม่ควรใช้ยานี้หากผู้ป่วยได้รับการพ่นวัคซีนไข้หวัดใหญ่ทางจมูกในช่วง 2 สัปดาห์ที่ผ่านมา และห้ามพ่น
วัคซีนไข้หวัดใหญ่
ทางจมูกขณะใช้ยา เพราะอาจทำให้ประสิทธิภาพของยาลดลงและไม่อาจป้องกันโรคได้อย่างเต็มที่ หากจำเป็นต้องใช้ยา หลังพ่นวัคซีนครั้งสุดท้ายให้เว้นช่วงอย่างน้อย 2 วันก่อนใช้ยานี้
แจ้งให้แพทย์ทราบหากผู้ป่วยมีอาการง่วงซึมตอนกลางวันที่เกิดจากการนอนหลับผิดปกติหรือการใช้ยา มีอาการชัก เผชิญภาวะคั่งน้ำ ภาวะหัวใจวาย โรคเกี่ยวกับตับและไต ความดันโลหิตต่ำ เป็นลมบ่อย โรคผิวหนังอักเสบ ต้อหิน พิษสุราเรื้อรัง เสพติดยา มีการเจ็บป่วยทางจิตใจ มีอาการทางจิต และมีความคิดหรือความพยายามฆ่าตัวตาย
ห้ามดื่มแอลกอฮอล์ขณะใช้ยานี้ เพราะอาจเกิดผลข้างเคียงที่เป็นอันตรายต่อชีวิตได้
หลีกเลี่ยงการขับขี่ยานพาหนะ การใช้เครื่องจักร หรือการทำกิจกรรมที่ต้องตื่นตัวอยู่ตลอดเวลา เพราะยานี้อาจทำให้ง่วงระหว่างวันและส่งผลให้เกิดอันตรายได้
หลีกเลี่ยงการรับประทานยาลดความอ้วน ยาที่เป็นคาเฟอีน
และยากระตุ้นอื่น ๆ อย่างยารักษา
โรค
สมาธิสั้น
โดยไม่ได้รับคำแนะนำจากแพทย์ เพราะการรับประทานยาดังกล่าวร่วมกับยา Amantadine อาจเพิ่มความเสี่ยงในการเกิดผลข้างเคียงที่ไม่พึงประสงค์ได้
หากผู้ป่วยที่ใช้ยานี้ในการรักษาอาการโรคพาร์กินสันมีอาการดีขึ้น ควร
ออกกำลังกาย
แต่พอดี เพราะอาจเสี่ยงต่อการหกล้มเพิ่มขึ้นได้
ควรลุกขึ้นจากท่านั่งหรือท่านอนอย่างช้า ๆ ขณะใช้ยานี้ เพื่อลดอาการเวียนศีรษะและวิงเวียนคล้ายจะเป็นลม
ผู้ป่วยสูงอายุมักมีความเสี่ยงในการเกิดผลข้างเคียงขณะใช้ยานี้ได้มากกว่าวัยอื่น เนื่องจากไตมีประสิทธิภาพในการทำงานลดลงเมื่อมีอายุมากขึ้น ทำให้กำจัดยาออกจากร่างกายได้ยากขึ้น
สตรีมีครรภ์หรือผู้ที่วางแผนจะตั้งครรภ์ควรปรึกษาและปฏิบัติตามคำแนะนำของแพทย์อย่างเคร่งครัดก่อนใช้ยา เพราะตัวยาอาจเป็นอันตรายต่อทารกในครรภ์ได้
ไม่ควรให้นมบุตรขณะใช้ยานี้ เพราะยาอาจซึมผ่านน้ำนมมารดาและเป็นอันตรายต่อทารกได้
ไม่นำยานี้มาใช้รักษาไข้หวัดใหญ่ในเด็กที่มีอายุต่ำกว่า 1 ปี
ปริมาณการใช้ยา Amantadine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
โรคพาร์กินสัน
ตัวอย่างการใช้ยา Amantadine เพื่อรักษา
โรค
พาร์กินสัน
ผู้ใหญ่
เริ่มต้นรับประทานยาปริมาณ 100 มิลลิกรัม/วัน และเพิ่มปริมาณยาเป็น 100 มิลลิกรัม 2 ครั้ง/วันหลังรับประทานยา 1 สัปดาห์ขึ้นไป โดยเพิ่มปริมาณยาสูงสุดไม่เกิน 400 มิลลิกรัม/วัน
ผู้ที่มีอายุมากกว่า 65 ปีขึ้นไป
รับประมาณยาในปริมาณน้อยที่สุดตามดุลยพินิจของแพทย์
ไข้หวัดใหญ่
สายพันธุ์เอ
ตัวอย่างการใช้ยา Amantadine เพื่อรักษา
ไข้หวัดใหญ่
สายพันธุ์เอ
ผู้ใหญ่
รับประทานยาปริมาณ 100 มิลลิกรัม/วัน เป็นระยะเวลา 5 วัน
เด็กที่มีอายุ 10-15 ปี
รับประทานยาปริมาณ 100 มิลลิกรัม/วัน
ผู้ที่มีอายุมากกว่า 65 ปีขึ้นไป
รับประทานยาปริมาณน้อยกว่า 100 มิลลิกรัม/วัน หรือรับประทานยาปริมาณ 100 มิลลิกรัม เป็นระยะเวลาห่างกันมากกว่า 1 วันขึ้นไป
ตัวอย่างการใช้ยา Amantadine เพื่อป้องกันไข้หวัดใหญ่
สายพันธุ์เอ
ผู้ใหญ่
รับประทานยาปริมาณ 100 มิลลิกรัม/วัน เป็นระยะเวลา 6 สัปดาห์ ในกรณีที่ใช้ยาร่วมกับการฉีดวัคซีนไข้หวัดใหญ่ ให้รับประทานยาเป็นระยะเวลาเพียง 3 สัปดาห์หลังการฉีดวัคซีน
เด็กที่มีอายุ 10-15 ปี
รับประทานยาปริมาณ 100 มิลลิกรัม/วัน
ผู้ที่มีอายุมากกว่า 65 ปีขึ้นไป
รับประทานยาปริมาณน้อยกว่า 100 มิลลิกรัม/วัน หรือรับประทานยาปริมาณ 100 มิลลิกรัม เป็นระยะเวลาห่างกันมากกว่า 1 วันขึ้นไป
โรคงูสวัด
ตัวอย่างการใช้ยา Amantadine เพื่อรักษา
โรคงูสวัด
ผู้ใหญ่
รับประทานยาปริมาณ 100 มิลลิกรัม 2 ครั้ง/วัน เป็นระยะเวลา 2 สัปดาห์ หากยังมีอาการปวดอยู่ อาจรับประทานยาต่อเนื่องอีก 2 สัปดาห์
อาการเคลื่อนไหวผิดปกติที่เกิดจากการใช้ยา
ตัวอย่างการใช้ยา Amantadine เพื่อรักษาอาการเคลื่อนไหวผิดปกติที่เกิดจากการใช้ยา
ผู้ใหญ่
รับประทานยาปริมาณ 200 มิลลิกรัม/วัน โดยแบ่งรับประทาน 2 ครั้ง หากจำเป็นให้เพิ่มปริมาณเป็น 300 มิลลิกรัม/วัน
การใช้ยา Amantadine
ใช้ยาตามฉลากและตามคำสั่งแพทย์อย่างเคร่งครัด โดยแพทย์อาจปรับปริมาณยาในบางครั้ง หากมีข้อสงสัยใด ๆ ควรปรึกษาแพทย์หรือเภสัชกรก่อนรับประทานยาเสมอ
ผู้ป่วยที่ใช้ยานี้ในการรักษาไข้หวัดใหญ่
สายพันธุ์เอ
ควรเริ่มรับประทานยาภายใน 1-2 วัน หลังมีอาการเกิดขึ้น และควรใช้ยาให้ครบกำหนดตามที่แพทย์สั่งแม้อาการจะดีขึ้นแล้ว
รับประทานยานี้พร้อมหรือไม่พร้อมมื้ออาหารก็ได้ หรือแพทย์อาจให้ผู้ป่วยรับประทานยาก่อนนอนเท่านั้น
ควรวัดปริมาณยาชนิดน้ำด้วยช้อนหรือถ้วยตวงยาโดยเฉพาะก่อนใช้ยาเสมอ
ห้ามบด เคี้ยว หรือหักยา แต่ให้กลืนยาลงไปทั้งเม็ด
หากผู้ป่วยกลืนยาแคปซูลไม่ได้ อาจรับประทานโดยการแกะแคปซูลและนำผงยาภายในมาผสมกับเครื่องดื่มที่มีรสหวานแทน ทั้งนี้ ควรรับประทานยาให้หมดในครั้งเดียวและไม่เก็บไว้ใช้ในครั้งหน้า หรือไปปรึกษาแพทย์เพื่อหาทางรับประทานยาอย่างเหมาะสมต่อไป
แจ้งให้แพทย์ทราบหากผู้ป่วยอาการไม่ดีขึ้น หรือมีไข้ร่วมกับปวดศีรษะ ไอ มีผื่นที่ผิวหนัง หรือมีอาการอื่น ๆ
ผู้ป่วยที่ใช้ยานี้รักษาอาการของโรคพาร์กินสันไม่ควรหยุดใช้ยาอย่างกะทันหัน เพราะอาจเกิดอาการถอนยาได้
หากต้องการหยุดใช้ยาควรปฏิบัติตามวิธีการลดปริมาณยาตามที่แพทย์สั่งอย่างเคร่งครัด
หากผู้ป่วยลืมรับประทานยา ให้รับประทานทันทีที่นึกขึ้นได้ หากใกล้ช่วงเวลาของยารอบถัดไป ให้ข้ามไปรับประทานยาตามเวลาปกติ โดยห้ามเพิ่มปริมาณยาเป็น 2 เท่า
หากผู้ป่วยใช้ยาเกินปริมาณที่กำหนด ควรรีบไปพบแพทย์ทันที เพราะอาจเป็นอันตรายถึงแก่ชีวิตได้ โดยอาจมีอาการรุนแรง เช่น สับสน มีพฤติกรรมเปลี่ยนแปลงไป ปวดศีรษะอย่างรุนแรง กล้ามเนื้อแข็งเกร็ง มีปัญหาเกี่ยวกับความสมดุลของร่างกายและการเดิน มีปัญหาในการหายใจ หัวใจเต้นเร็ว และชัก เป็นต้น
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง รวมถึงปรึกษาวิธีการเก็บรักษายาและการกำจัดยาที่ถูกต้องจากแพทย์และเภสัชกรด้วย
ผลข้างเคียงจากการใช้ยา Amantadine
โดยปกติ ยา Amantadine มักทำให้เกิดผลข้างเคียง เช่น เวียนศีรษะ หกล้ม ปากแห้ง ขาหรือเท้าบวม คลื่นไส้ ท้องผูก หรือ
นอนไม่หลับ
เป็นต้น
อย่างไรก็ตาม ผู้ป่วยควรหยุดใช้ยาและไปพบแพทย์ทันที หากเกิดผลข้างเคียงที่รุนแรงดังต่อไปนี้
มีอาการ
แพ้ยา
อย่างรุนแรง เช่น มีผื่น มีอาการลมพิษ หายใจลำบาก คันและบวมที่ใบหน้า ริมฝีปาก ลิ้น และคอ เป็นต้น
มีปฏิกิริยาทางระบบประสาทอย่างรุนแรง เช่น กล้ามเนื้อแข็งเกร็งมาก มีไข้สูง มีเหงื่อออก สับสน หัวใจเต้นเร็วหรือเต้นไม่สม่ำเสมอ สั่น เป็นต้น
มีอาการชัก
มีภาวะซึมเศร้า ก้าวร้าว มีพฤติกรรมเปลี่ยนแปลงไป
หลอน
และมีความคิดทำร้ายตัวเอง
ปัสสาวะยากหรือปัสสาวะแสบขัด
หายใจไม่อิ่ม
หรือไม่สม่ำเสมอ
วิงเวียนศีรษะคล้ายจะหมดสติ
เซื่องซึมอย่างรุนแรง และรู้สึกง่วงทันทีแม้จะเพิ่งตื่น
เกิดแรงกระตุ้นที่ผิดปกติ เช่น แรงกระตุ้นทางเพศ แรงกระตุ้นในการเล่นพนัน เป็นต้น
นอกจากนี้ หากผู้ป่วยพบผลข้างเคียงหรือความผิดปกติอื่น ๆ ควรรีบแจ้งให้แพทย์หรือเภสัชกรทราบด้วยเช่นกัน