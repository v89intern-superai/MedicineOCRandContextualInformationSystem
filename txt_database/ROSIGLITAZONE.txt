Rosiglitazone (โรซิกลิทาโซน)
Rosiglitazone (
โรซิกลิทาโซน
)
เป็นยารักษาโรคเบาหวานที่ช่วยลดระดับน้ำตาลในเลือดและช่วยให้ร่างกายตอบสนองต่ออินซูลินได้ดีขึ้น ใช้ควบคุมระดับน้ำตาลในเลือดเพื่อรักษาโรคเบาหวานประเภทที่ 2 โดยใช้ร่วมกับการออกกำลังกายและการรับประทานอาหาร
ยา Rosiglitazone มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Rosiglitazone
กลุ่มยา
ยารักษาโรคเบาหวาน
ประเภทยา
ยาตามใบสั่งแพทย์
สรรพคุณ
รักษาโรคเบาหวานประเภทที่ 2
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Rosiglitazone
ยา Rosiglitazone อาจทำให้ผู้ป่วยบางรายมีภาวะหัวใจล้มเหลว ซึ่งเมื่อเริ่มใช้ยาผู้ป่วยจะได้รับการดูแลอย่างใกล้ชิด และหากพบว่ามีอาการ เช่น ขาบวม แขนบวม เหนื่อยล้า หายใจไม่อิ่ม หายใจผิดปกติ น้ำหนักตัวเพิ่มขึ้นกะทันหันหรือเพิ่มมากผิดปกติ เป็นต้น ให้รีบแจ้งแพทย์ทันที
ในขณะที่ผู้ป่วยเกิดความเครียดอาจทำให้ควบคุมระดับน้ำตาลในร่างกายได้ยากกว่าปกติ เช่น ระหว่างที่มีไข้ มีการติดเชื้อ เกิดการบาดเจ็บ หรือเข้ารับการผ่าตัด เป็นต้น โดยหากพบว่ามีภาวะดังกล่าวให้ผู้ป่วยปรึกษาแพทย์ เพราะอาจต้องเปลี่ยนแผนการรักษา ปรับการใช้ยา หรือต้องตรวจระดับน้ำตาลในเลือด
แจ้งให้แพทย์ทราบก่อนใช้ยาหากมีประวัติ
แพ้ยา
หรือแพ้ส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพรใด ๆ เพราะมียาหลายชนิดที่อาจมีปฏิกิริยากับยานี้
แจ้งให้แพทย์ทราบก่อนใช้ยาหากมีประวัติเป็นเบาหวานประเภทที่ 1 หรือกำลังรักษาด้วย
อินซูลิน
ห้ามใช้ยานี้ในผู้ป่วยที่เคยเป็นหรือกำลังเป็นโรคหัวใจล้มเหลว โรคหัวใจขาดเลือด โรคกล้ามเนื้อหัวใจขาดเลือดเฉียบพลัน หรือโรคตับในระยะกำเริบ
แจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยานี้ก่อนเข้ารับการรักษาใด ๆ
หลีกเลี่ยงการขับรถ การทำงานที่ใช้เครื่องจักร หรือการทำกิจกรรมที่ต้องมีความตื่นตัว จนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย เพราะเมื่อระดับน้ำตาลในเลือดต่ำก็อาจทำให้มองเห็นไม่ชัดเจน ง่วงซึม หรือเวียนศีรษะได้
ระหว่างที่ใช้ยา ผู้ป่วยจะได้รับการตรวจเลือดและตรวจระดับน้ำตาลในเลือดตามที่แพทย์สั่ง และอาจต้องตรวจตาด้วย
ยา Rosiglitazone อาจเพิ่มความเสี่ยงในการเกิดกระดูกหักโดยเฉพาะในเพศหญิง ซึ่งพบว่ามักเกิดขึ้นหลังใช้ยาไปเป็นเวลาประมาณ 1 ปี ดังนั้น ผู้ป่วยควรปรึกษาแพทย์เพื่อป้องกันความเสี่ยงดังกล่าว
ปรึกษาแพทย์หากต้องการดื่มแอลกอฮอล์ระหว่างที่ใช้ยา และปฏิบัติตามแผนการรักษารวมทั้งด้านการรับประทานอาหารและการออกกำลังกายตามที่แพทย์สั่ง
ผู้ที่มีอายุ 65 ปีขึ้นไป ควรใช้ยาด้วยความระมัดระวัง เพราะเสี่ยงเกิดผลข้างเคียงจากการใช้ยาได้สูง
ยา Rosiglitazone อาจทำให้เกิดการเปลี่ยนแปลงของรอบเดือนและเพิ่มความเสี่ยงในการตั้งครรภ์ ผู้ป่วยจึงควรปรึกษาแพทย์หรือเภสัชกรถึงวิธีคุมกำเนิดในระหว่างที่ใช้ยานี้
ผู้ที่ตั้งครรภ์หรือกำลังวางแผนมีบุตร ควรปรึกษาแพทย์ถึงข้อดีและข้อเสียก่อนใช้ยานี้ เพราะการตั้งครรภ์อาจทำให้อาการของโรคเบาหวานแย่ลง โดยให้ผู้ป่วยปรึกษาแพทย์ถึงการควบคุมระดับน้ำตาลในเลือดระหว่างที่ตั้งครรภ์ และแพทย์อาจเปลี่ยนแปลงแผนการรักษาตามเหมาะสม
ผู้ที่่กำลังให้นมบุตรต้องปรึกษาแพทย์ก่อนให้นมบุตรเสมอ เพราะยังไม่เป็นที่แน่ชัดว่ายาสามารถซึมผ่านเข้าสู่น้ำนมมารดาและเป็นอันตรายต่อทารกได้หรือไม่
ปริมาณการใช้ยา Rosiglitazone
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
โรคเบาหวาน
ประเภทที่ 2
ผู้ใหญ่และผู้สูงอายุ
รับประทานยา 4 มิลลิกรัม/วัน โดยใช้ยาตัวเดียว และอาจใช้ร่วมกันกับยาเมทฟอร์มินหรือยาซัลโฟนิลยูเรีย หรือใช้ร่วมกันทั้ง 3 ตัว หากผู้ป่วยไม่ตอบสนองต่อยา อาจเพิ่มปริมาณยาสูงสุดไม่เกิน 8 มิลลิกรัม/วัน หลังผ่านไป 8-12 สัปดาห์ โดยอาจใช้ยา 1 ครั้ง หรือแบ่งใช้ยา 2 ครั้ง
การใช้ยา Rosiglitazone
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ใช้ยา Rosiglitazone พร้อมหรือไม่พร้อมมื้ออาหารก็ได้
ใช้ยาอย่างต่อเนื่องตามที่แพทย์สั่งแม้อาการจะดีขึ้นแล้วก็ตาม
ไม่ลืมกินยา เพื่อประสิทธิภาพสูงสุดในการรักษา
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป และไม่เพิ่มปริมาณยาเป็น 2 เท่า
ห้ามให้ผู้อื่นใช้ยานี้ และห้ามใช้ยาของผู้อื่น
แจ้งให้แพทย์ทราบหากอาการไม่ดีขึ้นหรือแย่ลง
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น โดยเก็บยาให้พ้นจากมือเด็กและสัตว์เลี้ยง
ปรึกษาแพทย์หรือเภสัชกรถึงวิธีการเก็บยาที่ถูกต้อง และวิธีการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Rosiglitazone
การใช้ยา Rosiglitazone อาจทำให้เกิดผลข้างเคียงที่พบบ่อย เช่น ระคายเคืองคอและจมูก ปวดศีรษะ
ไอ
ปวดข้อ และมีอาการหวัด เป็นต้น แต่หากพบผลข้างเคียงที่รุนแรงหรือมีอาการแพ้ยา ควรรีบไปพบแพทย์ทันที เช่น
อาการแพ้ยา เช่น ลมพิษ หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เสียงแหบ เป็นต้น
การมองเห็นเปลี่ยนแปลงไป
ปวดกระดูก
รู้สึกเหนื่อยหรืออ่อนแรงมาก
หัวใจเต้นเร็ว
ร่างกายอ่อนแรงด้านใดด้านหนึ่ง กล้ามเนื้อใบหน้าตกข้างใดข้างหนึ่ง มีปัญหาในการพูดหรือการคิด การทรงตัวเปลี่ยนแปลงไป และมองเห็นไม่ชัดเจน
ระดับน้ำตาลในเลือดต่ำ ซึ่งอาจทำให้มีอาการบางอย่าง เช่น เวียนศีรษะ ปวดศีรษะ ง่วง อ่อนแรง ตัวสั่น หัวใจเต้นเร็ว สับสน หิว และมีเหงื่อออก เป็นต้น
ตับทำงานผิดปกติ ทำให้มีอาการบางอย่าง เช่น เหนื่อย เบื่ออาหาร ท้องไส้ปั่นป่วน ปวดท้อง ปัสสาวะมีสีเข้ม อุจจาระมีสีซีด อาเจียน และตัวเหลืองตาเหลือง เป็นต้น
โรคหัวใจขาดเลือด
ซึ่งอาจทำให้มีอาการบางอย่าง เช่น เจ็บหน้าอก แน่นหน้าอก เจ็บขา เจ็บหลัง เจ็บคอ เจ็บขากรรไกร ปวดท้อง มีเหงื่อออก หายใจไม่อิ่ม ท้องไส้ปั่นป่วน อาเจียน เวียนศีรษะรุนแรง และหมดสติ เป็นต้น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน
โรค
โรคเบาหวานประเภทที่ 2
ดูเพิ่มเติมเกี่ยวกับ :
Acanthosis Nigricans (รอยดำบริเวณข้อพับ)
การอักเสบของต่อมเหงื่อ (Hidradenitis Suppurativa)
ภาวะช็อกเหตุพิษติดเชื้อ (Septic Shock)