แคนดีซาร์แทน (Candesartan)
Candesartan (แคนดีซาร์แทน)
เป็นยาที่ใช้รักษาโรคความดันโลหิตสูง ภาวะหัวใจวายและอาจใช้รักษาโรคอื่น ๆ ตามดุลยพินิจของแพทย์ โดยตัวยาจะช่วยให้หลอดเลือดคลายตัวมากขึ้น ลดความดันโลหิต ซึ่งปัจจัยเหล่านี้ช่วยส่งผลให้เลือดและออกซิเจนสามารถไหลเวียนเข้าสู่หัวใจได้ดี ซึ่งแพทย์อาจใช้เป็นยาเดี่ยวหรือใช้ร่วมกับยาชนิดอื่น ๆ
เกี่ยวกับยา Candesartan
กลุ่มยา
ยาต้านตัวรับแองจิโอเทนซิน (Angiotensin Receptor Blockers: ARB)
ประเภทยา
ยาตามใบสั่งแพทย์
สรรพคุณ
รักษาโรคความดันโลหิตสูงและภาวะหัวใจวาย
กลุ่มผู้ป่วย
เด็กและผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category D
จากการศึกษาในมนุษย์ พบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่า ก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิต หรือใช้รักษาโรคร้ายแรงของมารดาที่ไม่สามารถใช้ยาอื่น ๆ ทดแทนได้
คำเตือนในการใช้ยา Candesartan
ข้อควรทราบเพื่อความปลอดภัยก่อนการใช้ยา Candesartan มีดังนี้
แจ้งให้แพทย์และเภสัชกรทราบหากมีอาการแพ้ยา Candesartan หรือมีอาการแพ้ส่วนประกอบที่อยู่ในยาดังกล่าว โดยผู้ป่วยควรสอบถามแพทย์หรือเภสัชกรเกี่ยวกับส่วนประกอบของยา Candesartan
แจ้งให้แพทย์ทราบหากผู้ป่วยเป็น
โรคเบาหวาน
และอยู่ในระหว่างการรักษาด้วยยาอะลิสคิเรน (Aliskiren) รวมไปถึงกำลังป่วยหรือเคยป่วยด้วยโรคหัวใจ โรคไต และโรคตับ
แจ้งให้แพทย์ทราบหากกำลังอยู่ในช่วงตั้งครรภ์ หรือวางแผนตั้งครรภ์ ให้นมบุตรหรือ
กำลังวางแผนการให้นมบุตร
แจ้งให้แพทย์และเภสัชกรทราบถึงยา วิตามิน อาหารเสริมหรือผลิตภัณฑ์สมุนไพรชนิดต่าง ๆ ที่กำลังรับประทานหรือวางแผนจะรับประทาน เพราะอาจต้องปรับปริมาณยาหรือสังเกตผลข้างเคียงที่อาจเกิดขึ้นกับผู้ป่วย เช่น ยากลุ่มเอซีอี อินฮิบิเตอร์ (ACE Inhibitors) ยาแอสไพริน ยากลุ่มเอ็นเสด (NSAIDs) ยารักษาโรคความดันโลหิตสูงชนิดอื่น เกลือโพแทสเซียมในรูปแบบต่าง ๆ เป็นต้น
หากต้องเข้ารับผ่าตัดร่างกายหรือช่องปาก ควรแจ้งให้แพทย์ทราบว่าอยู่ในช่วงการรับประทานยานี้
ยา Candesartan อาจส่งผลให้เกิดอาการเวียนศีรษะ วิงเวียน และเป็นลม โดยเฉพาะในช่วงแรกของการใช้ยา ผู้ป่วยควรลุกขึ้นจากท่านั่งหรือท่านอนอย่างช้า ๆ หรือหากมีอาการดังกล่าวร่วมกับการขาดน้ำ ท้องเสีย อาเจียนหรือเหงื่อออกมากระหว่างการรักษาควรแจ้งให้แพทย์ทราบ
หลีกเลี่ยงการขับรถ ใช้เครื่องจักร หรือการทำกิจกรรมที่ต้องใช้ความตื่นตัวจนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย เพราะยาอาจทำให้การคิดหรือการตอบสนองของร่างกายด้อยประสิทธิภาพลง
ห้ามใช้ยา Candesartanในเด็กอายุต่ำกว่า 1 ปี
ปริมาณการใช้ยา Candesartan
ปริมาณและระยะเวลาในการใช้ยาขึ้นอยู่กับน้ำหนักตัวของผู้ป่วยและดุลยพินิจของแพทย์ผู้รักษา โดยมีตัวอย่างการใช้ยาดังนี้
โรคความดันโลหิตสูง
ตัวอย่างการใช้ยา Candesartan ในการรักษา
โรคความดันโลหิตสูง
เด็กอายุ 1-6 ปี
รับประทานยาปริมาณเริ่มต้น 0.2 มิลลิกรัม/น้ำหนักตัว 1 กิโลกรัม/วัน แบ่งรับประทาน 1-2 ครั้ง และอาจปรับเปลี่ยนปริมาณยาตามความเหมาะสมเพื่อควบคุมอาการเป็น 0.05-0.4 มิลลิกรัม/น้ำหนักตัว 1 กิโลกรัม/วัน แบ่งรับประทาน 1-2 ครั้ง
เด็กอายุ 6-16 ปี ที่มีน้ำหนักตัวต่ำกว่า 50 กิโลกรัม
รับประทานยาปริมาณเริ่มต้น 4-8 มิลลิกรัม/วัน แบ่งรับประทาน 1-2 ครั้ง และอาจปรับเปลี่ยนปริมาณยาตามความเหมาะสมเพื่อควบคุมอาการเป็นปริมาณ 2-16 มิลลิกรัม/วัน แบ่งรับประทาน 1-2 ครั้ง โดยปริมาณยาสูงสุดไม่เกิน 16 มิลลิกรัม/วัน
เด็กอายุ 6-16 ปี ที่มีน้ำหนักตัวมากกว่า 50 กิโลกรัม
รับประทานยาในปริมาณเริ่มต้น 8-16 มิลลกรัม/วัน แบ่งรับประทาน 1-2 ครั้ง และอาจปรับเปลี่ยนปริมาณยาตามความเหมาะสมเพื่อควบคุมอาการเป็นปริมาณ 4-32 มิลลิกรัม/วัน แบ่งรับประทาน 1-2 ครั้ง โดยปริมาณสูงสุดไม่เกิน 32 มิลลิกรัม/วัน
ผู้ใหญ่
รับประทานยาในปริมาณเริ่มต้น 8 มิลลิกรัม/วัน และอาจปรับเปลี่ยนปริมาณตามความเหมาะสมเพื่อใช้ควบคุมอาการในภายหลังเป็น 8-32 มิลลิกรัม แบ่งรับประทาน 1-2 ครั้งต่อวัน ปริมาณสูงสุดไม่เกิน 32 มิลลิกรัม/วัน
ภาวะหัวใจวาย
ตัวอย่างการใช้ยา Candesartan ในการรักษา
ภาวะหัวใจวาย
ผู้ใหญ่
รับประทานยาในปริมาณเริ่มต้น 4 มิลลิกรัม วันละ 1 ครั้ง และเพิ่มปริมาณยา 1 เท่าทุก 2 สัปดาห์ แต่ไม่เกิน 32 มิลลิกรัม/วัน โดยปริมาณการใช้ยาขึ้นอยู่กับการตอบสนองและความทนต่อยา
การใช้ยา Candesartan
เพื่อความปลอดภัยในการใช้ยา ผู้ป่วยควรปฏิบัติตามคำแนะนำดังต่อไปนี้
ควรรับประทานยาตามคำสั่งแพทย์หรือคำแนะนำบนฉลากยาอย่างเคร่งครัด ผู้ป่วยไม่ควรปรับปริมาณยาเอง หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
แจ้งให้แพทย์ทราบหากกำลังรับประทานยา สารทดแทนเกลือ (Salt Substitute) หรือผลิตภัณฑ์ใด ๆ ที่มีโพแทสเซียมเป็นส่วนประกอบ
แจ้งให้แพทย์ทราบหากรับประทานอาหารที่ไม่ผสมเกลือหรือมีเกลือต่ำ
สามารถรับประทานยา Candesartan ร่วมกับอาหารหรือไม่ก็ได้ แต่ควรรับประทานยาในเวลาเดียวกันของทุกวัน เพื่อป้องกันการลืมรับประทานยา
พบแพทย์ตามนัดอย่างสม่ำเสมอและรับประทานยาอย่างต่อเนื่องแม้ว่าอาการจะดีขึ้นแล้ว เพื่อช่วยควบคุมอาการและป้องกันไม่ให้อาการของโรครุนแรงขึ้นจนอาจเกิดภาวะแทรกซ้อนตามมา อย่างโรคหลอดเลือดหัวใจ โรคหลอดเลือดสมอง หรือ
โรคไต
ยา Candesartan เป็นเพียงส่วนหนึ่งของการรักษา ผู้ป่วยควรรักษาน้ำหนักให้อยู่ในเกณฑ์มาตรฐานและปรับเปลี่ยนการรับประทานอาหารตามคำแนะนำของแพทย์ควบคู่ไปกับการรับประทานยา
แจ้งให้แพทย์ทราบหากผู้ป่วยมีความดันโลหิตสูงขณะรับประทานยา Candesartan และไม่ควรซื้อยามารับประทานเองเนื่องจากอาจทำให้เกิดอันตราย
แจ้งให้แพทย์ทราบหากมีอาการขาดน้ำ เหงื่อออกมาก อาเจียนและอุจจาระเหลว เนื่องจากอาการดังกล่าวอาจนำไปสู่ภาวะความดันโลหิตต่ำได้ หากอยู่ในอากาศร้อนหรือทำกิจกรรมต่าง ๆ ควรดื่มน้ำในปริมาณที่เหมาะสมและสังเกตอาการของตนเอง
หากผู้ป่วยลืมรับประทานยา ควรรับประทานทันทีที่นึกขึ้นได้ แต่หากใกล้ถึงเวลาการรับประทานครั้งต่อไปให้ข้ามไปรับประทานยาตามปกติ ห้ามเพิ่มปริมาณยาเป็น 2 เท่าเพื่อทดแทน
หากสงสัยว่าตนเองรับประทานยาในปริมาณที่เกินกว่าแพทย์กำหนด ควรรีบพบแพทย์ทันทีและแจ้งให้แพทย์ทราบถึงชนิดยาที่ใช้ ปริมาณ และช่วงเวลาที่คาดว่ามีการรับประทานยาเกินขนาด
ผลข้างเคียงจากการใช้ยา Candesartan
ยา Candesartan มีผลข้างเคียงที่พบได้บ่อย คือ เวียนศีรษะ ปวดหลัง คัดจมูก มีอาการคล้ายไข้หวัด หรือเจ็บคอ หากผู้ป่วยมีอาการดังกล่าวอย่างต่อเนื่องควรแจ้งให้แพทย์ทราบ อย่างไรก็ตาม ผู้ป่วยควรหยุดรับประทานยาและพบแพทย์ทันทีหากเกิดผลข้างเคียงรุนแรงจากการรับประทานยาต่อไปนี้
มีอาการแพ้ยา เช่น เกิดผื่นคัน ผื่นลมพิษ รอยแดง เกิดอาการบวม แผลพุพองหรือผิวลอกและอาจมีไข้ร่วมด้วย หายใจเป็นเสียงหวีด แน่นหน้าอก หายใจลำบาก พูดหรือกลืนลำบาก เสียงแหบผิดปกติ รวมไปถึงเกิดอาการบวมบริเวณปาก ริมฝีปาก ลิ้น หน้าหรือคอ เป็นต้น
ความดันโลหิตต่ำ
โดยจะมีอาการหน้ามืด เวียนศีรษะและเหนื่อยล้า
การทำงานของไตมีปัญหา เห็นได้จากปริมาณการขับปัสสาวะลดลง ปัสสาวะเป็นเลือดหรือน้ำหนักเพิ่มขึ้นมาก
มีอาการของภาวะโพแทสเซียมสูง ส่งผลให้หัวใจเต้นผิดปกติ ความรู้สึกตัวเปลี่ยนไป อ่อนแรง เวียนศีรษะ หน้ามืด และหายใจไม่อิ่ม
เวียนศีรษะอย่างรุนแรงหรือหมดสติ
ทั้งนี้ ผู้ป่วยบางรายอาจไม่ได้รับผลข้างเคียงจากการรับประทานยาหรือมีอาการเพียงเล็กน้อยเท่านั้น แต่หากผู้ป่วยมีอาการอื่น ๆ นอกเหนือจากที่ได้ยกตัวอย่างไว้ ควรแจ้งให้แพทย์หรือเภสัชกรทราบ
ดูเพิ่มเติมเกี่ยวกับ :