Eslicarbazepine (เอสลิคาร์บาซีพีน)
Eslicarbazepine (เอสลิคาร์บาซีพีน)
เป็นยากันชักที่ช่วยลดกระแสประสาทซึ่งเป็นสาเหตุของอาการชักและอาการปวด โดยอาจใช้ยาเพียงตัวเดียวหรือใช้ร่วมกับยาชนิดอื่นในการรักษาอาการชักเฉพาะที่ในผู้ใหญ่และเด็กอายุ 4 ปี ขึ้นไป และใช้รักษาโรคลมชัก หรืออาจใช้รักษาโรคอื่น ๆ ตามดุลยพินิจของแพทย์ด้วย
ยา Eslicarbazepine มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Eslicarbazepine
กลุ่มยา
ยากันชัก
ประเภทยา
ยาตามใบสั่งแพทย์
สรรพคุณ
รักษาอาการชักเฉพาะที่ และโรคลมชัก
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
คำเตือนในการใช้ยา Eslicarbazepine
แจ้งให้แพทย์ทราบก่อนใช้ยาหากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น โดยเฉพาะยาออกคาร์บาซีปีน อาหาร หรือสารใด ๆ
แจ้งให้แพทย์ทราบก่อนใช้ยา หากเป็นโรคไต โรคตับ เซลล์เม็ดเลือดผิดปกติ มีปัญหาทางอารมณ์ หรือมีความคิดฆ่าตัวตาย
การใช้ยาต้านชักอาจมีผลทำให้ผู้ป่วยมีความคิดฆ่าตัวตาย โดยปกติแพทย์จะตรวจสอบภาวะดังกล่าวระหว่างที่ผู้ป่วยเริ่มใช้ยา รวมถึงสมาชิกในครอบครัวหรือผู้ให้การดูแลจะต้องคอยสังเกตการเปลี่ยนแปลงของอาการและอารมณ์ของผู้ป่วยในระหว่างที่ใช้ยา
ห้ามเริ่มหรือหยุดใช้ยาระหว่างที่ตั้งครรภ์โดยไม่ปรึกษาแพทย์ เพราะหากเกิดอาการชักอาจเป็นอันตรายต่อทั้งตัวคุณแม่และทารกในครรภ์
หากตั้งครรภ์ระหว่างที่ใช้ยา ให้ไปพบแพทย์ทันที
ผู้ที่กำลังให้นมบุตรต้องหลีกเลี่ยงการให้นมบุตรในช่วงที่กำลังใช้ยานี้ เนื่องจากยาสามารถส่งผ่านทางน้ำนมและเป็นอันตรายต่อเด็กได้
ห้ามใช้ยานี้ในเด็กอายุต่ำกว่า 18 ปี
ยานี้อาจทำให้ยาคุมกำเนิดมีประสิทธิภาพลดลง ผู้ป่วยจึงควรปรึกษาแพทย์ถึงการคุมกำเนิดด้วยวิธีอื่นที่ไม่ใช่ฮอร์โมนร่วมด้วยในระหว่างที่ใช้ยานี้
หลีกเลี่ยงการขับรถหรือทำงานกับเครื่องจักร จนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย เพราะยาอาจทำให้การคิดหรือการตอบสนองของร่างกายด้อยประสิทธิภาพลง
ปริมาณการใช้ยา Eslicarbazepine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาอาการชัก และ
โรคลมชัก
ผู้ใหญ่
รับประทานยาเริ่มต้น 400 มิลลิกรัม วันละ 1 ครั้ง ผู้ป่วยบางรายอาจเริ่มใช้ยาปริมาณ 800 มิลลิกรัม วันละ 1 ครั้ง ในกรณีที่ยาช่วยลดอาการมากกว่าก่อให้เกิดผลข้างเคียงจากยา ทั้งนี้ อาจปรับปริมาณยาจาก 400 ไปจนถึง 600 มิลลิกรัม/สัปดาห์ ขึ้นอยู่กับการตอบสนองต่อยาและความทนต่อผลข้างเคียงของยา
สำหรับควบคุมอาการในผู้ป่วยที่รักษาโดยใช้ยาชนิดเดียว ให้รับประทานยาปริมาณ 800-1,600 มิลลิกรัม/วัน และอาจใช้ยาปริมาณ 800 มิลลิกรัม/วัน ในกรณีที่ผู้ป่วยไม่สามารถทนต่อยาปริมาณ 1,200 มิลลิกรัม/วันได้
สำหรับผู้ป่วยที่ใช้ยาเป็นการรักษาเสริม อาจต้องรับประทานยาปริมาณ 1,600 มิลลิกรัม/วัน ในกรณีที่ไม่ตอบสนองต่อยาปริมาณ 1,200 มิลลิกรัม/วัน
เด็กอายุ 4-18 ปี
น้ำหนักตัว 11-21 กิโลกรัม ให้รับประทานยาเริ่มต้น 200 มิลลิกรัม/วัน โดยเพิ่มปริมาณไม่เกิน 200 มิลลิกรัม/สัปดาห์ ขึ้นอยู่กับการตอบสนองต่อยาและความทนต่อผลข้างเคียงของยา สำหรับควบคุมอาการ ให้รับประทานยา 400-600 มิลลิกรัม/วัน ปริมาณสูงสุดไม่เกิน 600 มิลลิกรัม/วัน
น้ำหนักตัว 22-31 กิโลกรัม ให้รับประทานยาเริ่มต้น 300 มิลลิกรัม/วัน โดยเพิ่มปริมาณไม่เกิน 300 มิลลิกรัม/สัปดาห์ ขึ้นอยู่กับการตอบสนองต่อยาและความทนต่อยา สำหรับควบคุมอาการ ให้รับประทานยาปริมาณ 500-800 มิลลิกรัม/วัน ปริมาณสูงสุดไม่เกิน 800 มิลลิกรัม/วัน
น้ำหนักตัว 32-38 กิโลกรัม ให้รับประทานยาเริ่มต้น 300 มิลลิกรัม/วัน โดยเพิ่มปริมาณไม่เกิน 300 มิลลิกรัม/สัปดาห์ ขึ้นอยู่กับการตอบสนองต่อยาและความทนต่อยา สำหรับควบคุมอาการ ให้รับประทานยาปริมาณ 600-900 มิลลิกรัม/วัน ปริมาณสูงสุดไม่เกิน 900 มิลลิกรัม/วัน
น้ำหนักตัว 38 กิโลกรัมขึ้นไป ให้รับประทานยาเริ่มต้น 400 มิลลิกรัม/วัน โดยเพิ่มปริมาณไม่เกิน 400 มิลลิกรัม/สัปดาห์ ขึ้นอยู่กับการตอบสนองต่อยาและความทนต่อยา สำหรับควบคุมอาการ ให้รับประทานยาปริมาณ 800-1,200 มิลลิกรัม/วัน ปริมาณสูงสุดไม่เกิน 1,200 มิลลิกรัม/วัน
การใช้ยา Eslicarbazepine
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยาในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
สามารถรับประทานยา Eslicarbazepine พร้อมหรือไม่พร้อมอาหารก็ได้ โดยอาจนำยาชนิดเม็ดมาบดหรือกลืนทั้งเม็ด
ห้ามหยุดใช้ยาอย่างกะทันหันแม้อาการจะดีขึ้นแล้วก็ตาม เพราะอาจทำให้อาการชักแย่ลงได้
แจ้งให้แพทย์หรือผู้ตรวจทางห้องปฏิบัติการทราบว่ากำลังใช้ยานี้ เพราะยาอาจส่งผลให้การตรวจบางชนิดคลาดเคลื่อนได้
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น
ผลข้างเคียงจากการใช้ยา Eslicarbazepine
การใช้ยา Eslicarbazepine อาจทำให้เกิดผลข้างเคียงที่พบได้บ่อย เช่น ง่วงซึม เวียนศีรษะ ปวดศีรษะ เหนื่อย คลื่นไส้ อาเจียน สั่น การประสานงานของระบบต่าง ๆ ในร่างกายผิดปกติ และเห็นภาพซ้อน เป็นต้น แต่หากพบผลข้างเคียงที่รุนแรงหรือมีอาการแพ้ยา ควรรีบไปพบแพทย์ทันที เช่น
อาการแพ้ยา เช่น
ลมพิษ
หายใจลำบาก หน้าบวม และคอบวม เป็นต้น
มีอาการแพ้ทางผิวหนังอย่างรุนแรง มีไข้ เจ็บคอ แสบตา เจ็บผิว มีผื่นคันสีม่วงหรือแดงที่กระจายตามร่างกาย ซึ่งอาจทำให้เกิดแผลพุพองและผิวลอก
อ่อนแรงอย่างกะทันหัน รู้สึกไม่สบาย มีไข้ หนาวสั่น เจ็บคอ มีแผลในปาก
เวียนศีรษะหรือง่วงซึมอย่างรุนแรง การมองเห็นเปลี่ยนแปลง การคิดผิดปกติ การประสานงานของระบบต่าง ๆ ในร่างกายหรือการเดินผิดปกติ
เกิดผลข้างเคียงต่ออวัยวะต่าง ๆ ในร่างกาย ซึ่งอาจทำให้มีอาการบางอย่าง เช่น มีไข้ มีผื่นคัน ต่อมน้ำเหลืองบวม มีอาการคล้ายไข้หวัด ปวดกล้ามเนื้อ อ่อนเพลียรุนแรง เกิดรอยช้ำผิดปกติ
ตัวเหลืองตาเหลือง
เป็นต้น โดยอาการเหล่านี้อาจเกิดขึ้นติดต่อกันหลายสัปดาห์หลังใช้ยา
อารมณ์หรือพฤติกรรมเปลี่ยนแปลงไป มี
ภาวะซึมเศร้า
วิตกกังวล กระวนกระวาย กระสับกระส่าย ไม่มีสมาธิ มีความคิดเกี่ยวกับการฆ่าตัวตายหรือทำร้ายตัวเอง
ตับผิดปกติ ซึ่งอาจมีอาการ เช่น ไม่อยากอาหาร คลื่นไส้ ปวดท้องส่วนบน ตัวเหลืองตาเหลือง ปัสสาวะมีสีเข้ม เป็นต้น
ระดับโซเดียมในร่างกายต่ำ ซึ่งอาจทำให้เกลือแร่ในร่างกายขาดสมดุล และอาจเป็นอันตรายถึงแก่ชีวิตได้ โดยอาจทำให้มีอาการบางอย่าง เช่น คลื่นไส้ ไม่มีแรง สับสน หงุดหงิด เหนื่อย อ่อนเพลียอย่างรุนแรง เจ็บกล้ามเนื้อ และมีอาการชักที่มากขึ้น เป็นต้น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :
Absence Seizure
Undecylenic Acid (อันดีไซลีนิก แอซิด)
การป้องกันลมพิษ