Tenofovir (ทีโนโฟเวียร์)
Tenofovir (
ทีโนโฟเวียร์)
เป็นยาต้านไวรัส ใช้รักษาการติดเชื้อเอชไอวี และการติดเชื้อไวรัสตับอักเสบบีเรื้อรัง อาจใช้ร่วมกับยาตัวอื่น ๆ เพื่อรักษาควบคู่กัน แต่ยานี้อาจไม่ได้ฆ่าเชื้อไวรัสทั้งหมด เพียงแต่ช่วยควบคุมโรคเท่านั้น
เกี่ยวกับ Tenofovir
กลุ่มยา
ยาต้านไวรัส
ประเภทยา
ยาตามใบสั่งแพทย์
สรรพคุณ
รักษาการติดเชื้อเอชไอวี และไวรัสตับอักเสบบีเรื้อรัง
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ Tenofovir
แจ้งให้แพทย์ทราบถึงประวัติการแพ้ยาและประวัติทางการแพทย์
หากจะใช้วิตามิน สมุนไพร หรือยาอื่น ๆ ควรปรึกษาแพทย์ก่อนใช้เสมอ เพราะยาหลายชนิดอาจมีปฏิกิริยากับยานี้ เช่น ยาปฏิชีวนะ ยา NSAIDs ยาไวรัสตับอักเสบบี ยาต้านไวรัส ยา
เอชไอวี
อื่น ๆ เป็นต้น
ผู้ที่เป็นไวรัสตับอักเสบบีไม่ควรหยุดใช้ยาเอง เนื่องจากอาจทำให้อาการแย่ลง และอาจต้องเริ่มการรักษาใหม่ทั้งหมด
ปรึกษาแพทย์ก่อนใช้ยารักษาผู้ป่วยเด็ก และไม่ควรให้ยานี้กับเด็กติดเชื้อเอชไอวีที่อายุน้อยกว่า 2 ปี รวมทั้งไม่ควรใช้ Tenofovir รักษาโรคไวรัสตับอักเสบบีในเด็กอายุน้อยกว่า 12 ปี
ไม่ควรใช้ยาชนิดอื่นที่มีส่วนผสมของ Tenofovir ซ้ำ หากสงสัยว่ายาที่รับประทานร่วมกับ Tenofovir อาจมีส่วนผสมซ้ำกัน ควรปรึกษาแพทย์ก่อน
ไม่ควรใช้ยานี้กับผู้ที่เป็น
โรคไต
โรคตับ และผู้ที่มีความหนาแน่นของมวลกระดูกต่ำ
หากผู้ป่วยโรคไวรัสตับอักเสบบีรับประทานยา Tenofovir ยานี้อาจถูกขับออกทางน้ำนมแม่แล้วเกิดอันตรายต่อทารกได้ จึงไม่ควรให้นมบุตรขณะใช้ยานี้
ผู้ติดเชื้อเอชไอวีไม่ควรให้นมบุตร เนื่องจากเชื้อเอชไอวีอาจติดต่อไปสู่ทารกได้
ผู้ป่วยบางรายอาจเกิดภาวะเลือดเป็นกรดจากกรดแลกติกสูงหากใช้ยานี้ โดยเฉพาะผู้หญิงที่มีน้ำหนักเกินมาตรฐาน ผู้ป่วยโรคตับ และผู้ที่รับประทานยาต้านเอชไอวีมาเป็นเวลานาน ก็จะเสี่ยงเกิดภาวะนี้ได้มากกว่าคนกลุ่มอื่น
ปริมาณการใช้ Tenofovir
ปริมาณและระยะเวลาในการใช้ยาขึ้นอยู่กับดุลยพินิจของแพทย์ โดยมีตัวอย่างการใช้ยา ดังนี้
ไวรัสตับอักเสบบี และการติดเชื้อ
เอดส์
ผู้ใหญ่
รับประทานยาปริมาณ 300 มิลลิกรัม/วัน
การใช้ Tenofovir
ใช้ยาตามที่แพทย์สั่งอย่างเคร่งครัดและปฏิบัติตามวิธีรับประทานยาตามที่ฉลากแนะนำ โดยไม่ใช้ยาในปริมาณมากกว่า น้อยกว่า หรือเป็นเวลานานเกินกว่าที่แพทย์แนะนำ
ปริมาณการใช้ยาอาจขึ้นอยู่กับอายุ อาการ และการตอบสนองต่อยา
หากต้องการใช้ยาตัวอื่นเพิ่มเติม รวมทั้งวิตามิน และสมุนไพรต่าง ๆ ในขณะที่ใช้ยา Tenofovir อยู่ ควรปรึกษาแพทย์ก่อนเสมอ
หากใช้ยา Tenofovir แบบผง ควรผสมยากับอาหารอ่อนอย่างโยเกิร์ต อาหารเด็ก แต่ไม่ควรผสมกับของเหลว
หลีกเลี่ยงการดื่มแอลกอฮอล์ เนื่องจากอาจเกิดอันตรายต่อตับและเกิดผลข้างเคียงได้ในขณะที่ใช้ยานี้
ห้ามหยุดรับประทานยา Tenofovir โดยไม่ปรึกษาแพทย์ก่อน
ทั้งก่อนใช้ยาและระหว่างที่ใช้ยานี้ในการรักษา แพทย์จะตรวจประเมินการทำงานของร่างกาย โดยเฉพาะตับ ไต และมวลกระดูก
สำหรับผู้ที่เป็น
ไวรัสตับอักเสบบี
หลังรับประทานยา Tenofovir แล้ว แพทย์จะนัดตรวจติดตามผล เพื่อประเมินสภาพร่างกาย และอาจนัดตรวจเลือดเป็นระยะ
หลังจากหยุดใช้ยานี้ แพทย์จะติดตามผลและตรวจประเมินการทำงานของตับในอีกหลายเดือนถัดไป
หากลืมรับประทานยาตามเวลาที่กำหนด ให้รีบรับประทานทันที หากใกล้ถึงเวลาของยารอบถัดไป ให้ข้ามไปรับประทานยารอบต่อไป โดยไม่เพิ่มปริมาณยาเป็น 2 เท่า
ยา Tenofovir ไม่สามารถป้องกันการติดเชื้อเอชไอวีได้ ซึ่งติดต่อกันทางเพศสัมพันธ์ การสัมผัสเลือดหรือสารคัดหลั่ง ฉะนั้น ควรป้องกันขณะมีเพศสัมพันธ์ อย่างสวมถุงยางอนามัย หรือไม่ใช้อุปกรณ์ที่เสี่ยงเกิดอุบัติเหตุเลือดออกร่วมกับผู้ป่วย เช่น มีดโกน แปรงสีฟัน เป็นต้น เนื่องจากผู้ที่ใช้อุปกรณ์ต่ออาจติดเชื้อได้
หากเด็กรับประทาน Tenofovir แล้วน้ำหนักตัวเปลี่ยนแปลง ควรแจ้งให้แพทย์ทราบ เนื่องจากน้ำหนักตัวมีผลต่อการคำนวณปริมาณยา
เก็บยาไว้ในอุณหภูมิห้อง ให้ห่างจากแสงแดดและความชื้น โดยควรปิดฝายาให้สนิทหลังการใช้ และเก็บยาให้พ้นจากมือเด็ก
ผลข้างเคียงจากการใช้ Tenofovir
การใช้ Tenofovir อาจทำให้เกิดผลข้างเคียงได้ ซึ่งอาการที่พบได้บ่อย คือ ปวดท้อง คลื่นไส้ ท้องเสีย เป็นไข้ ไอ กล้ามเนื้ออ่อนแรง ปวดหัว ปวดหลัง ซึมเศร้า นอนไม่หลับ มีผื่นคัน รูปร่างเปลี่ยนแปลงไป ซึ่งอาการเหล่านี้อาจไม่รุนแรงและสามารถหายไปได้เองภายใน 2-3 วัน หรือ 2-3 สัปดาห์
อย่างไรก็ตาม หากมีอาการรุนแรงและอาการไม่ดีขึ้น ควรรีบไปพบแพทย์ โดยเฉพาะอาการดังต่อไปนี้
เจ็บคอ มีอาการคล้ายไข้หวัด เกิดรอยช้ำ หรือมีเลือดออกง่าย
ภาวะเลือดเป็นกรดจากกรดแลคติกในเลือดสูง (Lactic Acidosis) โดยสังเกตได้จากอาการปวดกล้ามเนื้อ อ่อนเพลีย ปวดท้องร่วมกับคลื่นไส้และอาเจียน มีปัญหาในการหายใจ มือเท้าเย็น หัวใจเต้นผิดปกติหรือเต้นเร็ว
ระบบภูมิคุ้มกันบกพร่อง โดยอาจทำให้เกิดความผิดปกติ เช่น เกิดการติดเชื้อซ้ำซ้อน เจ็บหน้าอก หายใจลำบาก ไอ ปวดท้อง เป็นต้น
ไตได้รับความเสียหาย ซึ่งอาการมักเกิดขึ้นอย่างช้า ๆ เช่น ปัสสาวะน้อย ปัสสาวะไม่ออกหรือแสบขัด ขาบวม เป็นต้น
ตับมีปัญหา โดยอาจทำให้เกิดอาการ เช่น ปวดท้องช่วงบน รู้สึกเหนื่อย ไม่อยากอาหาร ดีซ่าน ปัสสาวะมีสีเข้ม อุจจาระมีสีซีด เป็นต้น
อาการแพ้ยา และภาวะลมพิษ ซึ่งมีอาการที่อาจพบ เช่น มีผื่นตามผิวหนัง หายใจลำบาก บวมที่ใบหน้า ปาก ลิ้น หรือคอ เป็นต้น
นอกจากนี้ ควรไปพบแพทย์ทันทีหากขณะใช้ Tenofovir แล้วมีไข้ขึ้น ปวดหัว ปวดเมื่อยกล้ามเนื้อ เจ็บคอ ต่อมน้ำเหลืองบวม หรือมีเหงื่อออกในตอนกลางคืน
ดูเพิ่มเติมเกี่ยวกับ :
Cytomegalovirus Infection
การป้องกันเอดส์
การรักษาเอดส์