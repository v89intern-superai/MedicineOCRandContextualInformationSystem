ฟาวิพิราเวียร์ (Favipiravir)
Favipiravir (ฟาวิพิราเวียร์)
หรือในอีกชื่อที่เรียกว่า T-705 เป็นยารักษาโรคไข้หวัดใหญ่ในผู้ป่วยที่รักษาด้วยยาต้านไวรัสไข้หวัดใหญ่ชนิดอื่นแล้วไม่ได้ผลหรือได้ผลไม่ดี และไวรัสกลุ่มอาร์เอ็นเอ (RNA Virus) หลายสายพันธุ์ อย่างไวรัสก่อโรคไข้ลัสสา (Lassa) หรือไข้เหลือง โดยออกฤทธิ์ยับยั้งการเพิ่มจำนวนของเชื้อไวรัสภายในร่างกาย ทำให้ลดการแพร่กระจายเชื้อไปสู่ผู้อื่นและป้องการติดเชื้อ
นอกจากนี้ ยา Favipiravir ได้ถูกนำมาใช้ในช่วงการระบาดของโรคติดเชื้อไวรัส อย่างโรค
อีโบลา
(Ebola) และล่าสุดคือ
โรคโควิด-19
(COVID-19) โดยในปัจจุบัน ประเทศไทยได้วางแผนการผลิตยาชนิดนี้ขึ้นเอง ซึ่งขณะนี้กำลังอยู่ในขั้นตอนของการวิจัย พัฒนา และเฝ้าติดตามประสิทธิภาพของตัวยาอย่างต่อเนื่อง เพื่อใช้เป็นยารักษาสำรองสำหรับผู้ป่วยโรคโควิด-19 ในอนาคต
เกี่ยวกับยา Favipiravir
กลุ่มยา
ยาต้านไวรัส
ประเภทยา
ยาตามใบสั่งแพทย์
สรรพคุณ
รักษาโรคไข้หวัดใหญ่ ไวรัสกลุ่มอาร์เอ็นเอ และโรคโควิด-19
กลุ่มผู้ป่วย
ผู้ใหญ่ เด็ก
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
ปัจจุบันยาฟาวิพิราเวียร์ห้ามใช้ในหญิงตั้งครรภ์ วางแผนจะตั้งครรภ์ หรือสงสัยว่าจะตั้งครรภ์ เนื่องจากมีงานวิจัยในสัตว์พบว่า ตัวยาส่งผลให้ตัวอ่อนในครรภ์สัตว์เสียชีวิต จึงอาจเป็นอันตรายต่อคุณแม่และทารก และผู้ที่ต้องให้นมบุตรในขณะใช้ยานี้ควรปรึกษาแพทย์ถึงความเสี่ยงของตัวยาต่อทารกก่อนให้นมบุตรเช่นกัน
คำเตือนในการใช้ยา Favipiravir
เพื่อความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำต่อไปนี้
แจ้งให้แพทย์ทราบหากมีประวัติแพ้ยาหรือส่วนประกอบของยา Favipiravir รวมถึงยาและสารอื่น ๆ เพราะอาจเป็นอันตรายต่อร่างกาย
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียง หรือทำให้ยามีประสิทธิภาพลดลง อาทิ ยาไพราซินาไมด์ (Pyrazinamide) ยารีพาไกลไนด์ (Repaglinide) ยาทีโอฟิลลีน (Theophylline)
ยาแฟมไซโคลเวียร์
(Famciclovir) และยาอะไซโคลเวียร์ (Acyclovir)
แจ้งให้แพทย์ทราบก่อนการใช้ยาหากผู้ป่วยมีภาวะกรดยูริกในเลือดสูง
โรคเก๊าท์
หรือมีประวัติเคยเป็นโรคเก๊าท์มาก่อน
ผู้ป่วยทั้งหญิงและชายควรคุมกำเนิดด้วยวิธีที่มีประสิทธิภาพสูงในขณะที่ใช้ยานี้และหลังหยุดใช้ยาไปแล้ว 7 วัน
ห้ามใช้ยานี้ในผู้ป่วยที่กำลังตั้งครรภ์ วางแผนจะตั้งครรภ์ หรือสงสัยว่าจะตั้งครรภ์ เพราะอาจเป็นอันตรายต่อร่างกาย
ผู้ป่วยที่ต้องให้นมบุตรในขณะที่ใช้ยานี้ ควรปรึกษาแพทย์ถึงความเสี่ยงต่อทารกก่อนให้นมบุตร
ปริมาณการใช้ยา Favipiravir
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
รักษาโรคไข้หวัดใหญ่
ตัวอย่างการใช้ยา Favipiravir เพื่อรักษา
โรคไข้หวัดใหญ่
ผู้ใหญ่
รับประทานยาปริมาณ 1,600 มิลลิกรัม วันละ 2 ครั้ง ในวันที่ 1 จากนั้นให้รับประทานยาปริมาณ 600 มิลลิกรัม วันละ 2 ครั้ง ติดต่อกันเป็นเวลานาน 4 วัน
รักษาโรคโควิด-19
ตัวอย่างการใช้ยา Favipiravir เพื่อรักษา
โรคโควิด-19
ผู้ใหญ่
วันแรกให้รับประทานยาปริมาณ 200 มิลลิกรัม จำนวน 8 เม็ด วันละ 2 ครั้ง ในวันถัดไปให้รับประทานยาปริมาณ 200 มิลลิกรัม จำนวน 3 เม็ด วันละ 2 ครั้ง
สำหรับผู้ป่วยที่มีค่าดัชนีมวลกาย (BMI) 35 กิโลกรัม/ พื้นที่ผิว 1 ตารางเมตรขึ้นไป
ให้รับประทานยาปริมาณ 60 มิลลิกรัม/ น้ำหนักตัว 1 กิโลกรัม/วัน โดยแบ่งรับประทานวันละ 2 ครั้ง จากนั้นให้รับประทานยาปริมาณ 20 มิลลิกรัม/ น้ำหนักตัว 1 กิโลกรัม/วัน โดยแบ่งรับประทานวันละ 2 ครั้ง ในวันถัดไป
เด็ก
วันแรกให้รับประทานยาปริมาณ 30 มิลลิกรัม/ น้ำหนักตัว 1 กิโลกรัม วันละ 2 ครั้ง ในวันถัดไปให้รับประทานยาปริมาณ 10 มิลลิกรัม/ น้ำหนักตัว 1 กิโลกรัม วันละ 2 ครั้ง
ทั้งนี้ แพทย์อาจใช้ยา Favipiravir ร่วมกับยาชนิดอื่น ๆ ในการรักษาโรคโควิด-19 ในผู้ป่วยบางราย และอาจปรับปริมาณการใช้ยาให้เหมาะสมกับแต่ละคนตามดุลยพินิจของแพทย์
การใช้ยา Favipiravir
การใช้ยา Favipiravir โดยเฉพาะในผู้ป่วยโรคติดเชื้ออย่างโรคโควิด-19 ต้องอยู่ภายใต้การดูแลและคำสั่งจากแพทย์ ผู้ป่วยควรปฏิบัติตามคำแนะนำของแพทย์ในด้านต่าง ๆ อย่างเคร่งครัด และควรแจ้งให้แพทย์ทราบหากอาการไม่ดีขึ้น แย่ลง หรือมีอาการผิดปกติอื่น ๆ เกิดขึ้นหลังการใช้ยา
ผลข้างเคียงจากการใช้ยา Favipiravir
ผู้ป่วยที่ใช้ยาฟาวิพิราเวียร์อาจมีผลข้างเคียงต่าง ๆ เกิดขึ้น เช่น ระดับกรดยูริกในเลือดเพิ่มขึ้น
ค่า
เม็ดเลือดขาว
ชนิดนิวโตรฟิลลดลง
ท้องเสีย คลื่นไส้ อาเจียน ปวดท้อง ผื่นคัน ผิวหนังอักเสบ หอบหืด เจ็บบริเวณคอหอย จมูกอักเสบ ค่าเอนไซม์ในตับเพิ่มขึ้น อย่างค่า AST และค่า ALT เป็นต้น
อย่างไรก็ตาม ยา Favipiravir อาจก่อให้เกิดผลข้างเคียงหรือความผิดปกติอื่นนอกเหนือจากที่กล่าวมาข้างต้นได้ ผู้ป่วยควรหมั่นสังเกตอาการของตัวเองอยู่เสมอและแจ้งให้แพทย์ทราบทันที เพื่อรับการรักษาในแนวทางที่เหมาะสม