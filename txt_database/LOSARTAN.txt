Losartan (ลอซาร์แทน)
Losartan (ลอซาร์แทน) คือ ยาลดความดันโลหิตประเภทหนึ่ง ซึ่งออกฤทธิ์ทำให้หลอดเลือดขยายตัว และทำให้เลือดหมุนเวียนได้ดีขึ้น ซึ่งมักใช้รักษาผู้ป่วยความดันโลหิตสูง ช่วยลดความเสี่ยงการเกิดเส้นเลือดในสมองแตกหรือตีบตันในผู้ป่วยโรคหัวใจ หรือลดความเสียหายของไตในผู้ป่วยเบาหวานชนิดที่ 2 ที่มีภาวะความดันโลหิตสูงร่วมด้วย
Losartan เป็นยาในกลุ่มแองจิโอเทนซิน 2 รีเซพเตอร์ แอนตาโกนีสต์ (Angiotensin II Receptor Antagonists) ที่ออกฤทธิ์ยับยั้งฮอร์โมนแองจิโอเทนซิน 2 มีผลต่อการรักษาภาวะที่เกี่ยวข้องกับ
ระบบการไหลเวียนของเลือด
นอกจากอาการป่วยดังกล่าวข้างต้นแล้ว Losartan อาจใช้เพื่อรักษาภาวะอาการอื่น ๆ ตามดุลยพินิจของแพทย์ได้ด้วย
เกี่ยวกับยา Losartan
กลุ่มยา
แองจิโอเทนซิน 2  รีเซพเตอร์ แอนตาโกนีสต์
ประเภทยา
ยาตามคำสั่งแพทย์
สรรพคุณ
รักษา
ความดันโลหิตสูง
ช่วยให้เลือดหมุนเวียนได้ดีขึ้น
กลุ่มผู้ป่วย
เด็ก ผู้ใหญ่
การใช้ยาในหญิงตั้งครรภ์
Category D
จากการศึกษาในมนุษย์ พบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่า ก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิต หรือใช้รักษาโรคร้ายแรงของมารดา ซึ่งไม่สามารถใช้ยาอื่น ๆ ทดแทนได้
ผู้ที่กำลังใช้ยา ไม่ควรวางแผนตั้งครรภ์ ควรระมัดระวังและใช้วิธีการคุมกำเนิดเพื่อป้องกันการตั้งครรภ์ และห้ามใช้ Losartan ในผู้ป่วยตั้งครรภ์เด็ดขาด เนื่องจากยาอาจส่งผลต่อทารกในครรภ์จนเป็นเหตุให้ทารกจริญเติบโตผิดปกติหรือเสียชีวิตได้ โดยเฉพาะอย่างยิ่ง ผู้ที่มีอายุครรภ์อยู่ในไตรมาสที่ 2–3
การใช้ยาในผู้ให้นมบุตร
ไม่แนะนำให้ผู้ให้นมบุตรใช้ยานี้
เนื่องจากยังไม่มีหลักฐานทางการแพทย์ที่ยืนยันได้ว่ายาจะถูกส่งผ่านทางน้ำนมจนเป็นอันตรายต่อเด็กหรือไม่ และควรแจ้งให้แพทย์ทราบก่อนเสมอ
แพทย์อาจแนะนำให้ผู้ป่วยงดให้นมบุตรหรืองดรับประทานยานี้
รูปแบบของยา
ยารับประทานชนิดเม็ด
คำเตือนของการใช้ยา Losartan
เพื่อความปลอดภัยต่อสุขภาพ ผู้ใช้ยา Losartan ควรระมัดระวังและปฏิบัติตามคำแนะนำดังนี้
ห้ามใช้ยาในผู้ที่เคยมีอาการแพ้ยา หรือแพ้ส่วนประกอบใด ๆ ในยา Losartan
ในผู้ป่วย
เบาหวาน
ห้ามใช้ยา Losartan ร่วมกับยาตัวอื่นที่มีส่วนประกอบของยาอะลิสคิเรน (Aliskiren)
ห้ามรับประทานอาหารเสริมที่มี
โพแทสเซียม
หรือสารทดแทนเกลือในขณะใช้ยา Losartan นอกจากแพทย์จะอนุญาต
ประวัติทางการแพทย์และการรักษาก่อนใช้ยาเสมอ โดยเฉพาะประวัติอาการป่วยที่สำคัญ เช่น โรคไต โรคตับ
ภาวะหัวใจวาย
ภาวะเกลือแร่ในร่างกายขาดสมดุล ภาวะขาดน้ำ เป็นต้น
หลีกเลี่ยงการดื่มแอลกอฮอล์ในขณะใช้ยา เนื่องจากแอลกอฮอล์อาจส่งผลทำให้ความดันโลหิตต่ำ และเพิ่มความเสี่ยงในการเกิดผลข้างเคียงจากยา Losartan
ไม่ลุกขึ้นจากท่านั่งหรือท่านอนอย่างรวดเร็ว เพื่อป้องกันอาการ
เวียนหัว
Losartan อาจทำให้เกิด
ภาวะกล้ามเนื้ออักเสบ
จนนำไปสู่ภาวะไตวายได้ ผู้ป่วยที่กำลังใช้ยาจึงควรเฝ้าระวังอาการ และไปพบแพทย์ทันทีหากพบสัญญาณของอาการป่วยที่เป็นอันตราย
ปริมาณการใช้ยา Losartan
ตัวอย่างปริมาณการใช้ยา Losartan เพื่อรักษาอาการต่าง ๆ เช่น
1. ภาวะความดันโลหิตสูง
ผู้ใหญ่ และเด็กอายุตั้งแต่ 6 ปีขึ้นไปที่มีน้ำหนักตัวมากกว่า 50 กิโลกรัม รับประทานยาวันละครั้ง ครั้งละ 50 มิลลิกรัม หรือแพทย์อาจเพิ่มเป็น 100 มิลลิกรัม วันละครั้ง
เด็กอายุตั้งแต่ 6 ปีขึ้นไป และมีน้ำหนักตัวในช่วง 20–50 กิโลกรัม เริ่มให้ยาจาก 0.7 มิลลิกรัม/น้ำหนักตัวเป็นกิโลกรัม และให้ยาไม่เกิน 50 มิลลิกรัม/วัน
2. ลดความเสียหายของไตในผู้ป่วยเบาหวานชนิดที่ 2
ผู้ใหญ่ เริ่มจากรับประทานยาวันละครั้ง ครั้งละ 50 มิลลิกรัม หรือแพทย์อาจเพิ่มเป็น 100 มิลลิกรัม วันละครั้ง ทั้งนี้ ขึ้นอยู่กับการตอบสนองของระดับความดันโลหิต
3. ภาวะหัวใจวาย
ผู้ใหญ่ เริ่มจากรับประทานยา วันละครั้ง ครั้งละ 12.5 มิลลิกรัม ในระหว่างการรักษาอาจปรับขนาดยาเพิ่มขึ้นสูงสุดไม่เกิน 150 มิลลิกรัม วันละครั้ง ขึ้นอยู่กับการตอบสนองและการทนต่อยาของผู้ป่วย
การใช้ยา Losartan
ผู้ป่วยต้อง
ใช้ยา
Losartan ตามปริมาณและวิธีใช้ที่แพทย์กำหนดอย่างเคร่งครัด ไม่ใช้ยาน้อยกว่าหรือเกินกว่าปริมาณที่แพทย์สั่ง หากลืมรับประทานยาครั้งหนึ่ง ผู้ป่วยควรรับประทานยาทันทีที่นึกขึ้นได้ แต่ควรข้ามยารอบนั้นไปหากใกล้เวลาในการรับประทานยาครั้งถัดไป และห้ามรับประทานยาเพิ่มเป็น 2 เท่าเด็ดขาด
ทั้งนี้ ผู้ป่วยจะรับประทานยาร่วมกับมื้ออาหารหรือไม่ก็ได้ ควรเก็บรักษายาที่อุณหภูมิห้อง ให้ห่างจากความชื้น ความร้อน และแสงแดด
การรักษาด้วยยา Losartan อาจใช้เวลายาวนาน 3–6 สัปดาห์ ในระหว่างที่ใช้ยา ผู้ป่วยต้องมาพบแพทย์ตามนัดหมาย เพื่อ
ตรวจวัดระดับความดันโลหิต
อยู่เสมอ หากอาการป่วยต่าง ๆ ไม่ดีขึ้นหลังใช้ยาไปแล้วกว่า 3 สัปดาห์ ผู้ป่วยควรรีบแจ้งให้แพทย์ทราบ แต่หากเป็นการใช้ยา Losartan รักษาภาวะความดันโลหิตสูง แพทย์อาจให้ผู้ป่วยใช้ยาอย่างต่อเนื่องไปเรื่อย ๆ หรือจนกว่าอาการจะดีขึ้น
นอกจากนี้ การใช้ยา Losartan อาาจทำให้ผู้ป่วยเสี่ยงต่อภาวะขาดน้ำได้ง่าย ซึ่งอาจนำไปสู่การเกิด
ภาวะความดันโลหิตต่ำ
หรือ
ภาวะเกลือแร่ในร่างกายขาดสมดุล
หากผู้ป่วยพบอาการที่เป็นผลข้างเคียงจากการใช้ยา ควรไปพบแพทย์เพื่อตรวจรักษาทันที เช่น มีเหงื่อออกมากผิดปกติ อาเจียน ท้องร่วง เป็นต้น
ปฏิกิริยาระหว่างยา Losartan กับยาอื่น
ก่อนใช้ยา ผู้ป่วยต้องแจ้งให้แพทย์ทราบประวัติทางการแพทย์ และยารักษาตัวอื่นที่กำลังใช้อยู่เสมอ เนื่องจากยาบางชนิดอาจทำปฏิกิริยากับ Losartan จนส่งผลกระทบที่เป็นอันตรายได้ โดยแพทย์จะแนะนำว่าควรเริ่มใช้ยาหรือควรหยุดใช้ยาชนิดใด โดยเฉพาะอย่างยิ่ง ควรแจ้งให้แพทย์ทราบหากผู้ป่วยกำลังใช้ยารักษาดังต่อไปนี้
ยาขับปัสสาวะ
(Diuretic)
ยารักษาความดันโลหิตชนิดอื่น
ยาลิเทียม
(Lithium)
ยาต้านอาการอักเสบในกลุ่มที่ไม่ใช่สเตียรอยด์ (
NSAIDs
) เช่น แอสไพริน (Aspirin) ไอบูโพรเฟน (Ibuprofen) นาพรอกเซน (Naproxen) ไดโคลฟีแนค (Diclofenac) เซเลโคซิบ (Celecoxib) อินโดเมทาซิน (Indomethacin) หรือ มีลอกซิแคม (Meloxicam) เป็นต้น
ผลข้างเคียงจากการใช้ยา Losartan
บางครั้ง Losartan อาจก่อให้เกิดผลข้างเคียงแก่ร่างกายในผู้ป่วยบางรายได้ โดยผลข้างเคียงทั่วไปที่มักพบจากการใช้ยา Losartan ได้แก่
มีอาการคล้ายหวัดหรือ
ไข้หวัดใหญ่
เช่น คัดจมูก น้ำมูกไหล มีไข้ จาม เจ็บคอ ไอแห้ง ๆ
ปวดขา
ปวดหลัง เป็นตะคริว
ปวดท้อง หรือท้องร่วง
ปวดหัว วิงเวียน
รู้สึกเหนื่อยล้า หมดแรง
นอนไม่หลับ
หรือมีปัญหาเกี่ยวกับการนอนหลับ
อย่างไรก็ตาม ผู้ป่วยควรรีบไปพบแพทย์ทันที หากมีอาการที่เป็นสัญญาณบ่งชี้อาการการ
แพ้ยา
เช่น มีผดผื่นขึ้นตามผิวหนัง แน่นหน้าอก หายใจลำบาก มีปัญหาการหายใจ หน้าบวม ลิ้นบวม ปากบวม หรือคอบวม
ส่วนผลข้างเคียงที่พบได้น้อย แต่อาจเป็นสัญญาณอันตรายของภาวะที่กล้ามเนื้อได้รับความเสียหายหรือถูกทำลาย จนอาจนำไปสู่ภาวะ
ไตวาย
ได้ ผู้ป่วยควรรีบไปพบแพทย์อย่างเร่งด่วน หากพบอาการปวดเมื่อยตามกล้ามเนื้อแบบหาสาเหตุไม่ได้ กดแล้วเจ็บบริเวณกล้ามเนื้อส่วนต่าง ๆ อ่อนเพลียร่วมกับมีไข้ เหนื่อยล้าหมดแรงผิดปกติ และปัสสาวะมีสีเข้ม
นอกจากนี้ ยังมีอาการที่เป็นผลข้างเคียงที่เป็นอันตรายอื่น ๆ จากการใช้ยา Losartan ที่ผู้ป่วยควรเฝ้าระวังสังเกตอาการ และไปพบแพทย์อย่างเร่งด่วนเช่นกัน หากพบตัวอย่างอาการดังต่อไปนี้
เจ็บปวด หรือ
ปวดแสบในขณะปัสสาวะ
หน้าซีด ผิวซีด เวียนศีรษะคล้ายจะ
เป็นลม
หายใจไม่ออก หายใจมีเสียงหวีด เจ็บหน้าอก ใจเต้นแรง
ง่วงซึม สับสนมึนงง
อารมณ์เปลี่ยนแปลง
ไม่อยากอาหาร กระหายน้ำ
คลื่นไส้
อาเจียน
ตัวบวม น้ำหนักเพิ่มขึ้น ปัสสาวะน้อยลง หรือไม่ปัสสาวะเลย
มีโพแทสเซียมในร่างกายปริมาณมาก ทำให้มีอาการหัวใจเต้นช้าลง ชีพจรแผ่วเบา กล้ามเนื้ออ่อนแรง มีอาการ
เหน็บชา