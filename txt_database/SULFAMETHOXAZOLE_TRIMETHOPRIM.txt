Sulfamethoxazole Trimethoprim (ซัลฟาเมทอกซาโซล ไตรเมโทพริม)
Sulfamethoxazole Trimethoprim
คือ ยาปฏิชีวนะในกลุ่มยาซัลฟา ยาทั้ง 2 ชนิดนี้มักใช้คู่กัน โดยใช้เพื่อรักษาโรคติดเชื้อแบคทีเรีย เช่น โรคปอดอักเสบ หูชั้นกลางอักเสบ การติดเชื้อในทางเดินปัสสาวะ โรคบิดชิเกลลา หรือโรคปอดอักเสบบางชนิด เป็นต้น นอกจากนี้ อาจใช้เพื่อรักษาโรคอื่น ๆ ด้วย ซึ่งขึ้นอยู่กับดุลยพินิจของแพทย์
เกี่ยวกับยา Sulfamethoxazole Trimethoprim
กลุ่มยา
ยาปฏิชีวนะกลุ่มซัลฟา
ประเภทยา
ยาตามใบสั่งแพทย์
สรรพคุณ
รักษาโรคที่เกิดจากเชื้อแบคทีเรียบางชนิด
กลุ่มผู้ป่วย
เด็กและผู้ใหญ่
รูปแบบของยา
ยาฉีด ยารับประทาน
คำเตือนในการใช้ยา Sulfamethoxazole Trimethoprim
แจ้งให้แพทย์ทราบหากมีอาการ
แพ้ยา
ชนิดนี้ แพ้ยาชนิดอื่นโดยเฉพาะยาในกลุ่มซัลฟา หรือแพ้สารอื่น ๆ
ผู้ที่ป่วยเป็นโรคตับ โรคไตขั้นรุนแรง หรือโรคโลหิตจาง ไม่ควรใช้ยานี้
แจ้งให้แพทย์ทราบเกี่ยวกับประวัติทางการแพทย์และโรคประจำตัวก่อนใช้ยา โดยเฉพาะผู้ที่ป่วยเป็นโรคหอบหืด โรคพอร์ฟีเรีย ไทรอยด์มีปัญหา โรคขาดสารอาหาร โรคเบาหวาน หรือมีภาวะขาดเอนไซม์จีซิกซ์พีดี
ผู้สูงอายุหรือผู้ป่วยโรคเอดส์อาจเสี่ยงเกิดผลข้างเคียงได้ง่าย จึงควรระมัดระวังในการใช้ยาเป็นพิเศษ
หากต้องเข้ารับการผ่าตัดใด ๆ ในระหว่างที่ใช้ยา ควรแจ้งให้แพทย์ทราบว่ากำลังใช้ยาชนิดนี้อยู่
หากผู้ป่วยกำลังใช้ยาไดจอกซินหรือยาขับปัสสาวะ ควรปรึกษาแพทย์ก่อนใช้ยาชนิดนี้
ยานี้อาจมีผลต่อวัคซีนบางชนิด ควรปรึกษาแพทย์ก่อนรับการฉีดวัคซีน
ห้ามใช้ยาชนิดนี้กับเด็กที่มีอายุไม่ถึง 2 เดือน
ยานี้อาจมีผลกระทบถึงทารกในครรภ์ ดังนั้น สตรีมีครรภ์ห้ามใช้ยาชนิดนี้ หรือหากตั้งครรภ์ระหว่างที่ใช้ยานี้ ควรไปปรึกษาแพทย์
หากอยู่ในช่วงให้นมบุตรหรือวางแผนจะมีบุตร ควรปรึกษาแพทย์ก่อนใช้ยา เพราะยาอาจถูกส่งผ่านทางน้ำนมและเป็นอันตรายต่อทารกได้
ปริมาณการใช้ยา Sulfamethoxazole Trimethoprim
ปริมาณในการใช้ยาชนิดนี้จะแตกต่างกันไปตามความรุนแรง อายุ และดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษา
หูชั้นกลางอักเสบ
หลอดลมอักเสบเรื้อรัง
และ
ทางเดินปัสสาวะอักเสบ
แบบรับประทาน
ในยา 1 เม็ด จะประกอบด้วย Sulfamethoxazole 400 มิลลิกรัม หรือ 800 มิลลิกรัม และ Trimethoprim 80 มิลลิกรัม หรือ 160 มิลลิกรัม หากเป็นยาน้ำแขวนตะกอน 5 มิลลิลิตร จะประกอบด้วย Sulfamethoxazole 200 มิลลิกรัม และ Trimethoprim 40 มิลลิกรัม
ผู้ใหญ่
รับประทานครั้งละ 960 มิลลิกรัม วันละ 2 ครั้ง หากติดเชื้อรุนแรง ให้รับประทานวันละ 2.88 กรัม โดยแบ่งรับประทานวันละ 2 ครั้ง
เด็ก
อายุ 6 สัปดาห์ถึง 5 เดือน รับประทานครั้งละ 120 มิลลิกรัม วันละ 2 ครั้ง
อายุ 6 เดือนถึง 5 ปี รับประทานครั้งละ 240 มิลลิกรัม วันละ 2 ครั้ง
อายุ 6-11 ปี รับประทานครั้งละ 480 มิลลิกรัม วันละ 2 ครั้ง
แบบฉีดเข้าทางหลอดเลือด
ยาฉีด 5 มิลลิลิตร ประกอบด้วย Sulfamethoxazole 400 มิลลิกรัม และ Trimethoprim 80 มิลลิกรัม
ผู้ใหญ่
ใช้ครั้งละ 960 มิลลิกรัม วันละ 2 ครั้ง หากติดเชื้อรุนแรง ให้ใช้วันละ 2.88 กรัม โดยแบ่งใช้วันละ 2 ครั้ง
เด็ก
ใช้ครั้งละ 18 มิลลิกรัม/น้ำหนักตัว 1 กิโลกรัม โดยใช้ทุก ๆ 12 ชั่วโมง หากติดเชื้อรุนแรง ให้ใช้ครั้งละ 27 มิลลิกรัม/น้ำหนักตัว 1 กิโลกรัม ทุก ๆ 12 ชั่วโมง แต่ไม่เกินครั้งละ 1.44 กรัม ในทุก ๆ 12 ชั่วโมง
รักษาปอดอักเสบจากการติดเชื้อนิวโมซิสติส จิโรเวซิไอ
แบบรับประทาน
ในยา 1 เม็ด จะประกอบด้วย Sulfamethoxazole 400 มิลลิกรัม หรือ 800 มิลลิกรัม และ Trimethoprim 80 มิลลิกรัม หรือ 160 มิลลิกรัม หากเป็นยาน้ำแขวนตะกอน 5 มิลลิลิตร จะประกอบด้วย Sulfamethoxazole 200 มิลลิกรัม และ Trimethoprim 40 มิลลิกรัม
ผู้ใหญ่
ใช้ครั้งละ 120 มิลลิกรัม/น้ำหนักตัว 1 กิโลกรัม แบ่งใช้วันละ 2-4 ครั้ง โดยใช้อย่างต่อเนื่อง 14-21 วัน
เด็ก
อายุตั้งแต่ 1 เดือนขึ้นไป ใช้ครั้งละ 120 มิลลิกรัม/น้ำหนักตัว 1 กิโลกรัม แบ่งใช้วันละ 2-4 ครั้ง โดยใช้อย่างต่อเนื่อง 14-21 วัน
แบบฉีดเข้าทางหลอดเลือด
ยาฉีด 5 มิลลิลิตร จะประกอบด้วย Sulfamethoxazole 400 มิลลิกรัม และ Trimethoprim 80 มิลลิกรัม
ผู้ใหญ่
ใช้ครั้งละ 120 มิลลิกรัม/น้ำหนักตัว 1 กิโลกรัม โดยให้ยาเข้าสู่หลอดเลือดครั้งละ 60-90 นาที แบ่งใช้วันละ 2-4 ครั้ง ใช้อย่างต่อเนื่อง 14-21 วัน
เด็ก
อายุตั้งแต่ 1 เดือนขึ้นไป ใช้ครั้งละ 120 มิลลิกรัม/น้ำหนักตัว 1 กิโลกรัม โดยให้ยาเข้าสู่หลอดเลือดครั้งละ 60-90 นาที แบ่งใช้วันละ 2-4 ครั้ง ใช้อย่างต่อเนื่อง 14-21 วัน
ป้องกันโรคปอดอักเสบจากการติดเชื้อนิวโมซิสติส จิโรเวซิไอ
แบบรับประทาน
ในยา 1 เม็ด จะประกอบด้วย Sulfamethoxazole 400 มิลลิกรัม หรือ 800 มิลลิกรัม และ Trimethoprim 80 มิลลิกรัม หรือ 160 มิลลิกรัม หากเป็นยาน้ำแขวนตะกอน 5 มิลลิลิตร ประกอบด้วย Sulfamethoxazole 200 มิลลิกรัม และ Trimethoprim 40 มิลลิกรัม
ผู้ใหญ่
ใช้ยา 960 มิลลิกรัม วันละครั้ง จนครบ 7 วัน หรือ ใช้ยา 960 มิลลิกรัม/ครั้ง วันเว้นวัน จนครบ 3 วันในแต่ละสัปดาห์ หรือใช้ยา 960 มิลลิกรัม วันละ 2 ครั้ง วันเว้นวัน จนครบ 3 วันในแต่ละสัปดาห์
เด็ก
อายุตั้งแต่ 1 เดือนขึ้นไป ใช้ยาครั้งละ 15-30 มิลลิกรัม/น้ำหนักตัว 1 กิโลกรัม วันละ 2 ครั้ง ติดต่อกัน 3 วัน หรือวันเว้นวันจนครบ 3 วันในแต่ละสัปดาห์
แบบฉีดเข้าทางหลอดเลือด
ยาฉีด 5 มิลลิลิตร จะประกอบด้วย Sulfamethoxazole 400 มิลลิกรัม และ Trimethoprim 80 มิลลิกรัม
ผู้ใหญ่
ใช้ยา 960 มิลลิกรัม โดยให้ยาเข้าสู่หลอดเลือดครั้งละ 60-90 นาที วันละครั้ง จนครบ 7 วัน หรือใช้ยาวันละ 960 มิลลิกรัม/ครั้ง วันเว้นวัน จนครบ 3 ครั้ง หรือใช้ยา 960 มิลลิกรัม วันละ 2 ครั้ง วันเว้นวัน จนครบ 3 วันในแต่ละสัปดาห์
เด็ก
อายุตั้งแต่ 1 เดือนขึ้นไป ใช้ยาครั้งละ 15-30 มิลลิกรัม/น้ำหนักตัว 1 กิโลกรัม โดยให้ยาเข้าสู่หลอดเลือดครั้งละ 60-90 นาที วันละ 2 ครั้ง ใช้ต่อเนื่องหรือวันเว้นวันจนครบ 3 วันในแต่ละสัปดาห์
การใช้ยา Sulfamethoxazole Trimethoprim
ใช้ยาตามคำแนะนำของแพทย์หรือตามฉลากยาอย่างเคร่งครัด ไม่เพิ่มหรือลดปริมาณยาด้วยตนเอง
แจ้งให้แพทย์ทราบว่ากำลังใช้ยาชนิดนี้อยู่ เพราะยาอาจมีผล
ต่อการทดสอบทางการแพทย์
บางชนิด
ใช้ยาให้ครบตามระยะเวลาที่แพทย์แนะนำแม้อาการจะดีขึ้นก่อนครบกำหนดก็ตาม เพราะอาจเสี่ยงต่อการติดเชื้อหรือทำให้เกิดเชื้อดื้อยาได้
หากใช้ยาน้ำ ควรเขย่าขวดก่อนใช้ยา และวัดปริมาณยาด้วยช้อนหรือถ้วยตวงสำหรับยาโดยเฉพาะ
ดื่มน้ำให้มากขึ้นระหว่างที่ใช้ยา เพื่อหลีกเลี่ยงการเกิดนิ่วในไต
หากลืมใช้ยา ให้ใช้ทันทีที่นึกขึ้นได้ แต่หากใกล้ถึงเวลาใช้ยาครั้งถัดไป ให้ข้ามไปใช้ยารอบต่อไปโดยไม่ต้องเพิ่มปริมาณยาเป็น 2 เท่า
ผู้ป่วยโรคเบาหวานควรปรึกษาแพทย์ก่อนใช้ยา เพราะยาชนิดนี้อาจมีผลกับระดับน้ำตาลในเลือด
หลีกเลี่ยงการทำกิจกรรมกลางแจ้ง หรือสวมอุปกรณ์ป้องกันแสงแดด เพราะยามีผลทำให้ผิวหนังไหม้ได้ง่าย
หากเกิดอาการ
ท้องเสีย
โดยมีน้ำหรือเลือดปน ควรหยุดใช้ยาและไปปรึกษาแพทย์
เก็บยาที่อุณหภูมิ 15-30 องศาเซลเซียส ให้พ้นจากแสงแดด ความร้อน และความชื้น
ผลข้างเคียงจากการใช้ยา Sulfamethoxazole Trimethoprim
ผลข้างเคียงที่เกิดขึ้นจากการใช้ยาชนิดนี้จะแตกต่างกันไปในแต่ละบุคคล ซึ่งบางคนอาจไม่เกิดอาการใด ๆ หรืออาจเกิดอาการเพียงเล็กน้อย โดยอาการที่พบได้บ่อย คือ มีผื่น คันแบบไม่รุนแรง ความกระหายลดลง ท้องเสีย คลื่นไส้ และอาเจียน
อย่างไรก็ตาม หากมีอาการดังต่อไปนี้ ควรรีบไปพบแพทย์ เพราะอาจเป็นผลข้างเคียงที่รุนแรงและเป็นอันตรายได้
สัญญาณของการแพ้ยา เช่น หายใจลำบาก หน้าบวม ปากบวม เป็นต้น
รู้สึกง่วง
มีเหงื่อออกมาก
ไม่สบาย
ไม่มีสมาธิ
ท้องเสียและมีของเหลวหรือเลือดปน
ปัสสาวะมีสีเข้มหรือมีเลือดปน
กล้ามเนื้ออ่อนแรง
มีอาการภูมิแพ้
ผิวหนังบวมช้ำง่าย
ปวดข้อ
หายใจสั้นและถี่
ปวดหัวตลอดเวลา
หัวใจเต้นผิดปกติ
ชัก
นอกจากนี้ หากมีอาการผิดปกติอื่น ๆ ในระหว่างที่ใช้ยา ควรไปปรึกษาแพทย์ด้วยเช่นกัน เพราะอาจเกิดอันตรายต่ออวัยวะภายในร่างกายได้ เช่น ตับ ไต หรือปอด เป็นต้น