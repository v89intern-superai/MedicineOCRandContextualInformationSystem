คาเพอไซตาบีน (Capecitabine)
Capecitabine (คาเพอไซตาบีน)
เป็นยารักษาโรคมะเร็ง เช่น มะเร็งลำไส้ใหญ่และทวารหนัก มะเร็งกระเพาะอาหาร มะเร็งเต้านม โดยตัวยาจะต้านการเจริญเติบโตของเซลล์มะเร็ง จึงช่วยชะลอการขยายตัวของเนื้องอก บางกรณีอาจใช้เมื่อเซลล์มะเร็งกระจายไปยังอวัยวะอื่น ๆ ในร่างกาย หรืออาจใช้รักษาภาวะอื่นตามดุลยพินิจของแพทย์
เกี่ยวกับยา Capecitabine
กลุ่มยา
ยารักษามะเร็ง
ประเภทยา
ยาตามใบสั่งแพทย์
สรรพคุณ
รักษามะเร็งเต้านม มะเร็งกระเพาะอาหาร
มะเร็งลำไส้ใหญ่
และทวารหนัก
กลุ่มผู้ป่วย
ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category D จากการศึกษาในมนุษย์ พบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่า ก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิต หรือใช้รักษาโรคร้ายแรงของมารดา ซึ่งไม่สามารถใช้ยาอื่น ๆ ทดแทนได้ และผู้ป่วยไม่ควรให้นมบุตรระหว่างการใช้ยาเนื่องจากยาอาจปะปนกับน้ำนมเนื่องจากยังไม่สามารถระบุได้ว่าตัวยาจะปนเปื้อนเข้าสู่น้ำนมหรือไม่
คำเตือนในการใช้ยา Capecitabine
ข้อควรทราบเพื่อความปลอดภัยก่อนการใช้ยา Capecitabine มีดังนี้
แจ้งเแพทย์หรือเภสัชกรเกี่ยวกับ
อาการแพ้ยา
อาการแพ้อื่น ๆ และยาที่ใช้อยู่ในปัจจุบันก่อนการรับประทานยานี้ เช่น สารฟลูออโรยูราซิล (Fluorouracil)
อัลโลพูรินอล (Allopurinol)
ยาต้านการแข็งตัวของเลือดอย่างยาวาฟาริน (Warfarin) เป็นต้น
แจ้งแพทย์หรือเภสัชกรให้ทราบถึงประวัติทางการแพทย์ โดยเฉพาะผู้ป่วยโรคตับขั้นรุนแรงหรือเคยป่วยด้วยโรคตับ โรคไต โรคเลือด ภาวะพร่องเอนไซม์ดีพีดี (Dihydropyrimidine Dehydrogenase, DPD Deficiency) โรคหัวใจ
แจ้งให้แพทย์ทราบหากมีอาการป่วย อาเจียนหรือท้องเสียในระหว่างการใช้ยา
ก่อนเข้ารับการผ่าตัด ควรแจ้งแพทย์หรือทันตแพทย์เกี่ยวกับยาที่กำลังใช้ ทั้งยาตามใบสั่งแพทย์ ยาที่ซื้อรับประทานเอง อาหารเสริม และยาสมุนไพร
ยา Capecitabine อาจเพิ่มความเสี่ยงต่อการติดเชื้อหรือทำให้อาการติดเชื้อที่เป็นอยู่แย่ลง ผู้ที่รับประทานยาชนิดนี้ควรหลีกเลี่ยงการอยู่ใกล้ชิดผู้ป่วยโรคติดต่อ เช่น โรคหวัด
โรคอีสุกอีใส
และโรคหัด เป็นต้น
ผู้ป่วยไม่ควรเข้ารับการฉีดวัคซีนเชื้อเป็นหรือสารสร้างภูมิคุ้มกันโดยไม่ได้รับอนุญาตจากแพทย์ และควรหลีกเลี่ยงการคลุกคลีกับผู้ที่เพิ่งรับการฉีดวัคซีน
ปรึกษาแพทย์เสมอหากกำลังตั้งครรภ์หรือวางแผนจะตั้งครรภ์
การใช้ยาชนิดนี้อาจก่อให้เกิดอันตรายต่อทารกในครรภ์ ผู้ชายจึงต้องคุมกำเนิดในระหว่างการใช้ยาและคุมกำเนิดต่อเนื่องอย่างน้อย 3 เดือนหลังการใช้ยาครั้งสุดท้าย และผู้หญิงต้องตรวจร่างกายเพื่อให้แน่ใจว่าไม่ได้ตั้งครรภ์และคุมกำเนิดในระหว่างการใช้ยา รวมถึงต้องคุมกำเนิดหลังการใช้ยาอย่างน้อย 6 เดือนด้วยเช่นกัน และหากตั้งครรภ์ระหว่างการใช้ยา ควรแจ้งให้แพทย์ทราบทันที
สตรีตั้งครรภ์ไม่ควรจับหรือสูดดมผงแป้งจากยาชนิดนี้ เนื่องจากผงอาจซึมเข้าทางผิวหนังและปอด ซึ่งเป็นอันตรายต่อเด็กในครรภ์
ในระหว่างการใช้ยา ควรระมัดระวังการใช้ของมีคม การเกิดบาดแผล อาการบาดเจ็บ และหลีกเลี่ยงกิจกรรมที่มีการปะทะ อย่างการเล่นกีฬา
การใช้ยาชนิดนี้
อาจทำให้
ผู้ป่วยไวต่อแสงแดด จึงควรหลีกเลี่ยงแสงจ้า จำกัดเวลาการอยู่กลางแจ้ง สวมเสื้อผ้าที่ป้องกันแดด ใช้ครีมกันแดดเมื่อต้องอยู่กลางแจ้ง และควรพบแพทย์ทันทีเมื่อเกิดตุ่ม รอยแดงหรือ
ผิวไหม้แดด
ผู้สูงอายุอาจไวต่อการใช้ยาชนิดนี้ จึงอาจทำให้ได้รับผลข้างเคียงจากการใช้ยาได้มากกว่าวัยอื่น
ผู้ป่วยที่ใช้ยานี้ไม่ควรขับรถ ใช้เครื่องจักร หรือทำกิจกรรมที่เสี่ยงอันตราย รวมถึงหลีกเลี่ยงหรือจำกัดการดื่มเครื่องดื่มที่มีแอลกอฮอล์และหากกำลังใช้สารเสพติดใด ๆ ควรแจ้งให้แพทย์ทราบ เนื่องจากยานี้อาจทำให้เกิดอาการวิงเวียน
ปริมาณการใช้ยา Capecitabine
ปริมาณและระยะเวลาในการใช้ยา Capecitabine ขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
โรคมะเร็งลำไส้ระยะที่ 3 หรือโรคมะเร็งลำไส้ระยะแพร่กระจาย
ตัวอย่างการใช้ยา Capecitabine หลังการผ่าตัด
โรคมะเร็งลำไส้
ระยะที่ 3 และรักษาโรคมะเร็งลำไส้ระยะแพร่กระจาย
ผู้ใหญ่
รักษาด้วยยาชนิดเดียว รับประทานยาเริ่มต้น 1,250 มิลลิกรัม/พื้นที่ผิวหนัง 1 ตารางเมตร 2 ครั้ง/วัน เป็นเวลา 14 วันก่อนจะเว้นระยะพักเป็นเวลา 7 วัน
หากใช้ยาร่วมกับการรักษาชนิดอื่น ๆ รับประทานยาเริ่มต้น 800–1,000 มิลลิกรัม/พื้นที่ผิวหนัง 1 ตารางเมตร 2 ครั้ง/วัน เป็นเวลา 14 วันก่อนจะเว้นระยะพักเป็นเวลา 7 วัน หรืออาจใช้ยา 625 มิลลิกรัม/พื้นที่ผิวหนัง 1 ตารางเมตร 2 ครั้ง/วัน อย่างต่อเนื่อง โดยผู้ป่วยที่ใช้ยาเพื่อรักษาหลังการผ่าตัดโรคมะเร็งลำไส้ระยะที่ 3 จะใช้ยาเป็นเวลาประมาณ 6 เดือน และอาจปรับการใช้ยาตามคำแนะนำของแพทย์
โรคมะเร็งเต้านมระยะลุกลามเฉพาะที่ หรือโรคมะเร็งเต้านมระยะแพร่กระจาย
ตัวอย่างการใช้ยา Capecitabine เพื่อรักษา
โรคมะเร็งเต้านม
ระยะลุกลามเฉพาะที่ และโรคมะเร็งเต้านมระยะแพร่กระจาย
ผู้ใหญ่
รักษาด้วยยาชนิดเดียวหรือรักษาร่วมกับการใช้ยาโดซีแทคเซล (Docetaxel) รับประทานยาเริ่มต้น 1,250 มิลลิกรัม/พื้นที่ผิวหนัง 1 ตารางเมตร 2 ครั้ง/วัน เป็นเวลา 14 วันก่อนจะเว้นระยะพักเป็นเวลา 7 วัน และอาจปรับการใช้ยาตามคำแนะนำของแพทย์
โรคมะเร็งกระเพาะอาหาร
ตัวอย่างการใช้ยา Capecitabine เพื่อรักษา
โรคมะเร็งกระเพาะอาหาร
ผู้ใหญ่
รักษาด้วยยาชนิดนี้ร่วมกับยากลุ่มแพลตินัม (Platinum-Based Regime) รับประทานยาเริ่มต้น 800–1,000 มิลลิกรัม/พื้นที่ผิวหนัง 1 ตารางเมตร 2 ครั้ง/วัน เป็นเวลา 14 วันก่อนจะเว้นระยะพักเป็นเวลา 7 วัน หรืออาจใช้ยา 625 มิลลิกรัม/พื้นที่ผิวหนัง 1 ตารางเมตร 2 ครั้ง/วัน อย่างต่อเนื่อง และอาจปรับการใช้ยาตามคำแนะนำของแพทย์
การใช้ยา Capecitabine
เพื่อความปลอดภัยในการใช้ยา Capecitabine ผู้ป่วยควรปฏิบัติตามคำแนะนำดังต่อไปนี้
รับประทานยาตามคำสั่งของแพทย์อย่างเคร่งครัด ไม่รับประทานยาปริมาณมากหรือน้อยเกินไป และไม่ควรใช้ยาเกินกว่าระยะเวลาที่แพทย์กำหนด หากมีข้อสงสัยควรปรึกษาแพทย์หรือเภสัชกร
ห้ามเริ่ม หยุด หรือเพิ่มปริมาณการใช้ยาด้วยตนเอง
รับประทานยาภายใน 30 นาทีหลังมื้ออาหารหรือพร้อมอาหาร
ควรกลืนยาทั้งเม็ด ห้ามเคี้ยว บดหรือหัก หากไม่สามารถกลืนยาได้ควรปรึกษาแพทย์
ในกรณีที่ผู้ป่วยลืมรับประทานยา ควรรับประทานทันทีที่นึกได้ หากใกล้เวลาที่ต้องรับประทานครั้งถัดไป ข้ามไปรับประทานตามปกติ ห้ามรับประทานเป็น 2 เท่า
ควรเข้ารับการตรวจอาการและรักษาโรคมะเร็งอย่างสม่ำเสมอ
หากใช้ยาเกินขนาด ควรนำตัวผู้ป่วยส่งโรงพยาบาลทันที
ห้ามผู้อื่นใช้ยาโดยเด็ดขาด
เก็บยาไว้ในบรรจุภัณฑ์อย่างมิดชิดและเก็บไว้ในอุณหภูมิห้อง โดยให้ห่างจากมือเด็ก ความชื้นและความร้อน
ผลข้างเคียงจากการใช้ยา Capecitabine
โดยทั่วไป ยา Capecitabine อาจก่อให้เกิดผลข้างเคียงต่าง ๆ เช่น ชา ปวด เจ็บแปลบ มีแผลพุพอง บวม รอยแดงหรือผิวลอกบริเวณปลายมือหรือปลายเท้า ปวดท้อง คลื่นไส้ อาเจียน
ท้องเสีย
หรืออ่อนเพลียผิดปกติ เป็นต้น หากมีอาการเหล่านี้ ผู้ป่วยควรแจ้งให้แพทย์ทราบ
อย่างไรก็ตาม หากพบผลข้างเคียงที่รุนแรงควรหยุดใช้ยาแล้วแจ้งให้แพทย์ทราบโดยเร็ว เช่น
มีไข้สูงกว่า 38 องศาเซลเซียส
ตัวเหลือง
หายใจไม่อิ่ม
เจ็บหน้าอก หัวใจเต้นผิดปกติ
น้ำหนักเพิ่มผิดปกติ
ท้องเสียอย่างรุนแรง หรือมีอาการท้องเสียร่วมกับถ่ายเป็นเลือด ปวดท้องอย่างรุนแรงหรือมีไข้
เบื่ออาหาร
อาเจียน หรือคลื่นไส้อย่างรุนแรง
กลืนลำบาก เกิดแผล รอยแดงและรู้สึกเจ็บในช่องปากหรือริมฝีปาก
มีอาการของภาวะเกล็ดเลือดต่ำ อาทิ ผิวหนังมีจุดแดง ผิวซีด เลือดไหลผิดปกติ
มีอาการของภาวะขาดน้ำ เช่น กระหายน้ำอย่างรุนแรง มีเหงื่อออกมาก ตัวร้อน ผิวแห้งหรือปัสสาวะไม่ได้ เป็นต้น
ขาบวม
ดูเพิ่มเติมเกี่ยวกับ :