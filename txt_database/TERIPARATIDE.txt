เทอริพาราไทด์ (Teriparatide)
Teriparatide (เทอริพาราไทด์)
เป็นยารักษาผู้ป่วยโรคกระดูกพรุน (Osteoporosis) ซึ่งเป็นโรคที่มีความเสี่ยงต่อการเกิดกระดูกหักได้ง่าย ช่วยเพิ่มการดูดซึมแคลเซียม ทำให้กระดูกแข็งแรง โดยเฉพาะผู้ป่วยที่มีสาเหตุมาจากการใช้ยาสเตียรอยด์ ผู้ป่วยผู้หญิงที่เข้าสู่ช่วงวัยทอง และผู้ป่วยผู้ชายที่มีภาวะฮอร์โมนเพศชายต่ำ
ยา Teriparatide จะทำงานคล้ายกับฮอร์โมนพาราไทรอยด์ของร่างกาย โดยช่วยเพิ่มมวลกระดูกเพื่อให้กระดูกแข็งแรงขึ้น นอกจากนี้ อาจใช้เพื่อรักษาโรคหรือภาวะผิดปกติอื่น ๆ ตามดุลยพินิจของแพทย์ผู้รักษา
เกี่ยวกับยา Teriparatide
กลุ่มยา
ยาที่ส่งผลต่อการทำงานของกระดูก (Agents Affecting Bone Metabolism)
ประเภทยา
ยาตามใบสั่งแพทย์
สรรพคุณ
เพิ่มมวลกระดูก
กลุ่มผู้ป่วย
ผู้ใหญ่เพศชาย
การใช้ยาในหญิงตั้งครรภ์และผู้ให้นมบุตร
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ ดังนั้น ผู้ที่กำลังตั้งครรภ์หรืออยู่ในช่วงให้นมบุตร ควรแจ้งให้แพทย์ทราบก่อนได้รับยา
รูปแบบของยา
ยาฉีดรูปแบบปากกา
คำเตือนในการใช้ยา Teriparatide
เพื่อความปลอดภัยในการใช้ยา Teriparatide ผู้ป่วยควรระมัดระวังและปฏิบัติตามคำแนะนำดังนี้
ผู้ป่วยควรแจ้งให้แพทย์ทราบเกี่ยวกับประวัติทางด้านสุขภาพ และประวัติการแพ้ยาต่าง ๆ ก่อนใช้ยา โดยเฉพาะหากผู้ป่วยแพ้ยาชนิดนี้
แจ้งให้แพทย์ทราบก่อนหากกำลังป่วยเป็นโรคเกี่ยวกับกระดูก โรคนิ่วในไต โรคตับ โรคไต โรคทางภูมิคุ้มกัน โรคทางพันธุกรรมที่เพิ่มความเสี่ยงต่อการเกิด
โรคมะเร็งกระดูก
ภาวะแคลเซียมในเลือดสูง
ภาวะฮอร์โมนพาราไทรอยด์สูง
ค่าเอนไซม์อัลคาไลน์ ฟอสฟาเทส (Alkaline Phosphatase) ในเลือดสูง หรือกำลังรับการรักษาด้วยวิธีรังสีรักษา
ผู้ที่กำลังตั้งครรภ์ วางแผนจะตั้งครรภ์ หรืออยู่ในช่วงให้นมบุตร ควรแจ้งให้แพทย์ทราบก่อนใช้ยานี้ แต่หากตั้งครรภ์ระหว่างใช้ยานี้ ให้รีบแจ้งให้แพทย์ทราบทันที
ผู้ที่ต้องเข้ารับการผ่าตัดหรือทำฟัน ควรแจ้งให้แพทย์หรือทันตแพทย์ทราบก่อนว่ากำลังใช้ยา Teriparatide
การใช้ยา Teriparatide อาจส่งผลให้ผู้ป่วยเกิดอาการเวียนศีรษะ โดยเฉพาะเมื่อมีการ
เปลี่ยนท่าทางอย่างรวดเร็ว
และดื่มเครื่องดื่มที่มีแอลกอฮอล์ในระหว่างที่ใช้ยานี้ ผู้ป่วยควรค่อย ๆ เปลี่ยนท่าทาง โดยเฉพาะขณะเปลี่ยนจากท่านอนเป็นท่านั่งหรือลุกขึ้นยืน และจำกัดการดื่มเครื่องดื่มที่มีแอลกอฮอล์
เพื่อความปลอดภัยต่อตัวผู้ป่วยและสุขภาพกระดูกที่ดี ควรหลีกเลี่ยงการสูบบุหรี่และการดื่มเครื่องดื่มที่มีแอลกอฮอล์ เนื่องจากการสูบบุหรี่และการดื่มเครื่องดื่มที่มีแอลกอฮอล์อาจส่งผลให้ความหนาแน่นมวลกระดูกลดลงและเสี่ยงต่อการแตกหักได้ง่าย
ห้ามใช้ยานี้ในผู้ที่กระดูกยังมีการเจริญเติบโตอยู่ เช่น เด็กเล็กหรือวัยรุ่น
ปริมาณการใช้ยา Teriparatide
ผู้ป่วย
โรคกระดูกพรุน
ที่มีสาเหตุมาจากการใช้ยาสเตียรอยด์ ภาวะฮอร์โมนเพศชายต่ำ และวัยทอง แพทย์จะให้ใช้ยา Teriparatide เป็นปริมาณ 20 ไมโครกรัม วันละ 1 ครั้ง โดยฉีดเข้าชั้นใต้ผิวหนังบริเวณต้นขาหรือหน้าท้อง เป็นระยะเวลาไม่เกิน 24 เดือน
อย่างไรก็ตาม ปริมาณและระยะเวลาในการใช้ยาจะขึ้นอยู่กับดุลยพินิจของแพทย์ผู้รักษา โดยปกติแล้ว แพทย์มักให้ผู้ป่วยใช้ยานี้ในกรณีที่ผู้ป่วยเสี่ยงต่อการเกิดกระดูกหักสูง หรือไม่ตอบสนองต่อการรักษาด้วยวิธีอื่น
การใช้ยา
Teriparatide
ยา Teriparatide เป็นยาฉีดเข้าชั้นใต้ผิวหนังในรูปแบบปากกาที่ต้องฉีดทุกวัน โดยบุคลากรทางการแพทย์จะเป็นผู้สอนวิธีฉีดยาให้ผู้ป่วย ซึ่งผู้ป่วยควรปฏิบัติตามอย่างเคร่งครัด และห้ามหยุดใช้ยาเอง เนื่องจากการใช้ยานี้ให้เห็นผลต้องใช้ยาอย่างต่อเนื่องตามคำแนะนำของแพทย์ผู้รักษา
ก่อนใช้ยาให้ตรวจสภาพยาก่อน โดยให้หลีกเลี่ยงการใช้ยาที่ดูขุ่น มีสีเปลี่ยนไป หรือมีเศษต่าง ๆ อยู่ในยา และผู้ป่วยควรใช้อุปกรณ์ที่แพทย์ให้มาเท่านั้น เพื่อการกำหนดปริมาณยาที่แม่นยำ นอกจากนี้ ควรจัดหาสถานที่ที่สามารถนั่งพักหรือเอนตัวนอนได้ เพราะยานี้อาจส่งผลให้ผู้ป่วยเกิดอาการเวียนศีรษะคล้ายจะ
เป็นลม
ได้
ในระหว่างที่ใช้ยานี้ แพทย์จะนัดผู้ป่วยมาตรวจร่างกายเป็นระยะ เพื่อติดตามอาการและการตอบสนองต่อยา และอาจแนะนำให้ผู้ป่วยรับประทานแคลเซียมและ
วิตามินดี
ให้เพียงพอ ร่วมกับการออกกำลังกาย
ในกรณีที่ลืมฉีดยา ให้ผู้ป่วยฉีดยาทันทีที่นึกได้ โดยไม่จำเป็นต้องเพิ่มปริมาณยาเป็น 2 เท่า และรีบแจ้งให้แพทย์ทราบทันที สำหรับการเก็บรักษายาควรเก็บยาไว้ในตู้เย็นในช่องปกติ และไม่ควรใช้ยาที่เปิดไว้แล้วเกิน 28 วัน
ปฏิกิริยาระหว่างยา Teriparatide กับยาอื่น
ก่อนใช้ยา Teriparatide ผู้ป่วยควรแจ้งให้แพทย์ทราบ หากกำลังใช้ยาสเตียรอยด์
ยาวาฟาริน
(Warfarin) ยาดิจิทาลิส (Digitalis) และยาไดจอกซิน (Digoxin)
นอกจากนี้ ยังมียาอื่น ๆ ที่อาจเกิดปฏิกิริยากับยา Teriparatide หากผู้ป่วยกำลังใช้ผลิตภัณฑ์สมุนไพร ผลิตภัณฑ์อาหารเสริมต่าง ๆ และยารักษาโรคหรือภาวะผิดปกติอื่น ๆ อยู่ ผู้ป่วยควรแจ้งให้แพทย์ทราบเช่นกัน เนื่องจากยาหรือผลิตภัณฑ์อาหารเสริมบางชนิดอาจส่งผลต่อกระบวนการทำงานของยาได้
ผลข้างเคียงจากการใช้ยา Teriparatide
การใช้ยา Teriparatide อาจส่งผลให้ผู้ป่วยเกิดอาการเวียนศีรษะ และ
หัวใจเต้นเร็ว
ภายใน 4 ชั่วโมงหลังจากได้รับยา โดยอาการอาจเกิดขึ้นเพียงไม่กี่นาทีไปจนถึงหลายชั่วโมง ขึ้นอยู่กับผู้ป่วยแต่ละคน
สำหรับผู้ป่วยที่พบอาการเวียนศีรษะและหัวใจเต้นเร็วหลังจากฉีดยา ให้ผู้ป่วยนั่งหรือนอนพัก และหลีกเลี่ยงการขยับตัวอย่างรวดเร็วจนกว่าอาการจะดีขึ้นก่อน และหากรู้สึกว่าอาการไม่ดีขึ้นหรือเริ่มรุนแรง ให้รีบไปพบแพทย์ทันที
นอกจากนี้ ผู้ป่วยอาจพบอาการอื่น ๆ ร่วมด้วย เช่น ปวดศีรษะ
แสบร้อนกลางอก
เหงื่อออกมากผิดปกติ ไอ ระคายเคืองในลำคอ คัดจมูก ปวดแขน ขา ข้อต่อ หรือหลัง นอนไม่หลับ หรือเกิดอาการบวม ปวด คัน และฟกช้ำบริเวณที่ฉีดยา หากเกิดอาการเหล่านี้อยู่นานและไม่ดีขึ้น ให้ไปพบแพทย์เพื่อรับการตรวจ
อย่างไรก็ตาม ผู้ป่วยควรหยุดใช้ยาและรีบไปพบแพทย์ทันที หากพบอาการผิดปกติที่มีความรุนแรง เช่น
อาการ
แพ้ยา
เช่น ผื่นขึ้น เวียนศีรษะขั้นรุนแรง หายใจไม่ออก เกิดอาการบวมและคันบริเวณใบหน้า ริมฝีปาก ลิ้น และลำคอ
สัญญาณของ
ภาวะแคลเซียมสูงเกิน
เช่น รู้สึกสับสน กล้ามเนื้ออ่อนแรง อ่อนเพลียขั้นรุนแรง คลื่นไส้ อาเจียน ท้องผูก กระหายน้ำผิดปกติ ปัสสาวะบ่อย และน้ำหนักตัวลดผิดปกติ
ปวดกระดูก หรือปวดตามร่างกายอย่างเรื้อรัง
เกิดตุ่มหรือก้อนใต้ผิวหนังร่วมกับอาการเจ็บที่ไม่เคยเป็นมาก่อน
ดูเพิ่มเติมเกี่ยวกับ :