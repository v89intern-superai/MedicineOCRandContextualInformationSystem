Hydrochlorothiazide (ไฮโดรคลอโรไทอะไซด์)
Hydrochlorothiazide (ไฮโดรคลอโรไทอะไซด์)
เป็นยาขับปัสสาวะในกลุ่มไทอะไซด์ (Thiazide Diuretic) ทำให้ร่างกายผลิตปัสสาวะเพิ่มขึ้น เพื่อช่วยกำจัดเกลือและน้ำส่วนเกินออกจากร่างกาย ใช้รักษาผู้ป่วยความดันโลหิตสูง รวมถึงรักษาภาวะคั่งน้ำในผู้ป่วยที่เป็นโรคหัวใจล้มเหลว โรคตับแข็ง โรคไต อาการบวมน้ำจากการใช้ยาสเตียรอยด์หรือยาฮอร์โมนเอสโตรเจน
เกี่ยวกับ
Hydrochlorothiazide
กลุ่มยา
ยาขับปัสสาวะ
ประเภทยา
ยาตามใบสั่งแพทย์
สรรพคุณ
ลดระดับความดันโลหิตและรักษาอาการบวมหรือภาวะคั่งน้ำ
กลุ่มผู้ป่วย
เด็กและผู้ใหญ่
รูปแบบของยา
ยารับประทานชนิดเม็ด และแคปซูล
คำเตือนในการใช้ยา Hydrochlorothiazide
ควรปรึกษาและแจ้งแพทย์หรือเภสัชกรให้ทราบถึงเงื่อนไขของผู้ป่วยแต่ละราย โดยเฉพาะบุคคลที่อยู่ในกลุ่มดังต่อไปนี้
ผู้ป่วยโรคตับ
ผู้ป่วยโรคไต
ผู้ป่วยโรคต้อหิน
ผู้ป่วย
โรคภูมิแพ้
ผู้ป่วยโรคหอบหืด
ผู้ป่วย
โรค
เก๊าท์
ผู้ป่วยโรคเบาหวาน
ผู้ที่มีอาการแพ้ยาในกลุ่มซัลฟาหรือ
เพนิซิลลิน
ผู้ที่กำลังตั้งครรภ์หรือผู้ที่ตั้งครรภ์ขณะใช้ยา เพราะยาอาจทำให้ทารกเป็นโรคดีซ่านหรือมีปัญหาสุขภาพอื่น ๆ
ผู้ที่อยู่ในช่วงให้นมบุตร เพราะ
ยาอาจขับออกผ่านทางนมแม่ไปสู่ทารกได้
ผู้ที่วางแผนเข้ารับการผ่าตัด ควรแจ้งแพทย์ให้ทราบล่วงหน้าและอาจจำเป็นต้องหยุดใช้ยาในระยะหนึ่ง
ผู้ที่ต้องเข้ารับการตรวจทางการแพทย์ เช่น ตรวจการทำงานของต่อมพาราไทรอยด์ เพราะการใช้ยาอาจทำให้ผลการทดสอบคลาดเคลื่อน
ผู้ที่อยู่ในช่วงใช้ยาชนิดอื่น ๆ วิตามิน อาหารเสริม หรือสมุนไพรต่าง ๆ เพราะอาจทำให้เกิดปฏิกิริยาที่ไม่พึงประสงค์
หลีกเลี่ยงการดื่มแอลกอฮอล์ เพราะอาจทำให้อาการวิงเวียนศีรษะแย่ลงกว่าเดิม และอาจเพิ่มความเสี่ยงต่อการเกิดผลข้างเคียง
หลีกเลี่ยงสถานที่ที่มีอากาศร้อน หรือการออกกำลังกายที่ทำให้อุณหภูมิในร่างกายสูงขึ้นหรือเสียเหงื่อมากเกินไป และควรปฎิบัติตามคำสั่งแพทย์เกี่ยวกับประเภทและปริมาณของเครื่องดื่มที่ควรดื่มในแต่ละวัน
หลีกเลี่ยงการขับขี่ยานพาหนะ การใช้เครื่องจักร หรือการทำกิจกรรมที่เสี่ยงให้เกิดอันตราย เพราะการใช้ยาอาจทำให้รู้สึกวิงเวียนศีรษะและไม่กระปรี้กระเปร่า
ปริมาณการใช้ยา Hydrochlorothiazide
ยา Hydrochlorothiazide จะมีปริมาณการใช้ยาที่แตกต่างกันออกไปตามเงื่อนไขของผู้ป่วยแต่ละราย
โดยมีตัวอย่างปริมาณการใช้ยาและรายละเอียดดังนี้
ความดันโลหิตสูง
ผู้ใหญ่ เริ่มต้นรับประทานที่ขนาด 12.5 มิลลิกรัมวันละ 1 ครั้ง หากจำเป็นอาจเพิ่มขนาดยาได้สูงสุดไม่เกิน 25-50 มิลลิกรัม อาจใช้เป็นยาเดี่ยวหรือรับประทานร่วมกับยาลดความดันโลหิตสูงชนิดอื่น ๆ ก็ได้
ผู้สูงอายุ รับประทานขนาด 12.5-25 มิลลิกรัมวันละ 1 ครั้ง
เด็กอายุต่ำกว่า 6 เดือน รับประทานขนาด 1-3 มิลลิกรัมต่อน้ำหนักตัว 1 กิโลกรัมต่อวัน โดยแบ่งให้วันละ 1-2 ครั้ง หากจำเป็นอาจเพิ่มขนาดยาได้สูงสุดไม่เกิน 37.5 มิลลิกรัมต่อวัน
เด็กอายุตั้งแต่ 6 เดือน-2 ปี รับประทานขนาด 1-2 มิลลิกรัมต่อน้ำหนักตัว 1 กิโลกรัมต่อวัน โดยให้วันละ 1-2 ครั้ง หากจำเป็นอาจเพิ่มขนาดยาได้สูงสุดไม่เกิน 37.5 มิลลิกรัมต่อวัน
เด็กอายุตั้งแต่ 2-12 ปี รับประทานขนาด 1-2 มิลลิกรัมต่อน้ำหนักตัว 1 กิโลกรัมต่อวัน โดยแบ่งให้วันละ 1-2 ครั้ง หากจำเป็นอาจเพิ่มขนาดยาได้สูงสุดไม่เกิน 100 มิลลิกรัมต่อวัน
ภาวะคั่งน้ำ
ผู้ใหญ่ รับประทานขนาด 25-100 มิลลิกรัม โดยแบ่งเป็น 1-2 ครั้งต่อวัน หรือแพทย์อาจสั่งให้รับประทานยาวันเว้นวันหรือ 3-5 วันต่อสัปดาห์
ผู้สูงอายุ รับประทานขนาด 12.5-25 มิลลิกรัมวันละ 1 ครั้ง
เด็กอายุต่ำกว่า 6 เดือน รับประทานขนาด 1-3 มิลลิกรัมต่อน้ำหนักตัว 1 กิโลกรัมต่อวัน โดยแบ่งให้วันละ 1-2 ครั้ง หากจำเป็นอาจเพิ่มขนาดยาได้สูงสุดไม่เกิน 37.5 มิลลิกรัมต่อวัน
เด็กอายุตั้งแต่ 6 เดือน-2 ปี รับประทานขนาด 1-2 มิลลิกรัมต่อน้ำหนักตัว 1 กิโลกรัมต่อวัน โดยแบ่งให้วันละ 1-2 ครั้ง หากจำเป็นอาจเพิ่มขนาดยาได้สูงสุดไม่เกิน 37.5 มิลลิกรัมต่อวัน
เด็กอายุตั้งแต่ 2-12 ปี รับประทานขนาด 1-2 มิลลิกรัมต่อน้ำหนักตัว 1 กิโลกรัมต่อวัน โดยแบ่งให้วันละ 1-2 ครั้ง หากจำเป็นอาจเพิ่มขนาดยาได้สูงสุดไม่เกิน 100 มิลลิกรัมต่อวัน
การใช้ยา Hydrochlorothiazide
ควรอ่านฉลากยาและปฏิบัติตามคำสั่งแพทย์อย่างเคร่งครัด ไม่ควรใช้ยาในปริมาณที่มากหรือน้อยเกินไป และไม่ควรใช้ยานี้เกินกว่าระยะเวลาที่แพทย์สั่ง
ควรเก็บยาไว้ที่อุณหภูมิห้อง หรือที่ประมาณ 15-30 องศาเซลเซียส ไม่ควรเก็บในที่ที่มีความร้อน และความชื้น ไม่ควรสัมผัสแสงโดยตรง รวมถึงปิดฝาให้สนิททุกครั้งหลังใช้ยา ควรเก็บให้ไกลจากมือเด็ก และไม่ควรรับประทานยาที่หมดอายุ
หากลืมรับประทานยาตามเวลาที่แพทย์สั่ง เมื่อนึกขึ้นได้ให้รับประทานได้ทันที หากนึกขึ้นได้ใกล้กับมื้ออาหารถัดไป ให้รับประทานยาในเวลาและขนาดตามปกติ ไม่ต้องเพิ่มขนาดยาเพื่อทดแทนในมื้อที่ขาดหายไป
ยาอาจช่วยรักษาระดับความดันโลหิตแต่ไม่สามารถรักษาให้หายขาดได้ ผู้ป่วยอาจต้องใช้ยาไปตลอดชีวิต และความดันโลหิตสูงอาจไม่แสดงอาการ ดังนั้นหากอยู่ในระหว่างการรักษาควรรับประทานยาอย่างต่อเนื่อง ถึงแม้ว่าจะมีอาการดีขึ้นแล้วก็ตาม
แพทย์อาจปรับขนาดยาเพื่อประโยชน์และผลลัพธ์ที่ดีที่สุดของผู้ป่วย และในระหว่างการใช้ยาผู้ป่วยจำเป็นต้องไปพบแพทย์อย่างสม่ำเสมอเพื่อตรวจวัดระดับความดันโลหิตในร่างกาย
ผลข้างเคียงจากการใช้ยา Hydrochlorothiazide
ยา Hydrochlorothiazide อาจทำให้เกิดผลข้างเคียงที่พบได้ทั่วไปในขณะใช้ยาได้ เช่น คลื่นไส้ อาเจียน เบื่ออาหาร ท้องเสีย ท้องผูก
กล้ามเนื้อกระตุก
วิงเวียน หรือปวดศีรษะ เป็นต้น และควรรีบไปพบแพทย์โดยด่วน หากพบอาการอื่น ๆ ร่วมด้วยดังต่อไปนี้
อาการแพ้ยา เช่น ผื่นคัน หายใจลำบาก มีอาการบวมที่ใบหน้า ริมฝีปาก ลิ้น หรือลำคอ
วิงเวียนศีรษะ รู้สึกเหมือนจะเป็นลม
เจ็บตา มีปัญหาเกี่ยวกับการมองเห็น
อาการของดีซ่าน เช่น ผิวหรือตาเหลือง
ผิวซีด เกิดแผลฟกช้ำได้ง่าย เลือดกำเดาไหล มีเลือดออกทางปาก อวัยวะเพศ หรือทางทวารหนัก
หายใจลำบาก หายใจมีเสียงหวีด ไอมีน้ำมูกหรือเสมหะเป็นฟอง เจ็บหน้าอก
อาการที่บ่งบอกว่าระดับเกลือแร่ในร่างกายไม่สมดุล เช่น ปากแห้ง กระหายน้ำ ง่วงซึม อ่อนเพลีย ไม่มีแรง ปวดเมื่อยตามกล้ามเนื้อ หัวใจเต้นเร็วผิดปกติ คลื่นไส้ อาเจียน ปัสสาวะน้อย
อาการแพ้ที่ผิวหนังอย่างรุนแรง เช่น มีไข้ เจ็บคอ มีอาการบวมที่ใบหน้า หรือลิ้น รู้สึกแสบร้อนที่ดวงตา รู้สึกปวดตามผิวหนังและตามด้วยผื่นแดงหรือม่วงกระจายตามร่างกาย โดยเฉพาะใบหน้าและช่วงบนของลำตัว ซึ่งเป็นสาเหตุให้เกิดแผลพุพองและผิวลอก