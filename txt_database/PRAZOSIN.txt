Prazosin (พราโซซิน)
Prazosin (พราโซซิน)
เป็นยารักษาความดันโลหิตสูง ออกฤทธิ์ช่วยคลายและขยายหลอดเลือด ซึ่งจะช่วยให้เลือดสามารถไหลเวียนได้ดีขึ้น นำมาใช้รักษาภาวะความดันโลหิตสูง ภาวะหัวใจวาย โรคต่อมลูกหมากโต และกลุ่มอาการเรเนาด์ (Raynoud Syndrome) นอกจากนี้ อาจใช้รักษาโรคอื่น ๆ ตามดุลยพินิจของแพทย์ด้วย
ยา Prazosin มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Prazosin
กลุ่มยา
ยาลดความดันโลหิต
ประเภทยา
ยาตามใบสั่งแพทย์
สรรพคุณ
รักษาความดันโลหิตสูง ภาวะหัวใจวาย โรคต่อมลูกหมากโต และกลุ่มอาการเรเนาด์
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Prazosin
แจ้งให้แพทย์ทราบก่อนใช้ยานี้ หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
ยา Prazosin อาจมีปฏิกิริยากับยาหลายชนิด ก่อนรับประทานยาควรแจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพรใด ๆ
ก่อนเข้ารับการรักษาใด ๆ ควรแจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยานี้
หลีกเลี่ยงการขับรถและระมัดระวังในการทำกิจกรรมที่ต้องมีความตื่นตัวอยู่เสมอในระหว่างที่ใช้ยา จนกว่าจะแน่ใจว่ายาไม่ทำให้เกิดผลข้างเคียงที่นำไปสู่อุบัติเหตุหรืออันตรายได้ เช่น อาการวิงเวียนศีรษะ ง่วงซึม หรือมองเห็นไม่ชัด เป็นต้น
ระหว่างที่ใช้ยา ให้ลุกขึ้นจากท่านั่งหรือท่านอนอย่างช้า ๆ และระมัดระวังในการเดินขึ้นลงบันได เพื่อลดความเสี่ยงอาการเวียนศีรษะหรือหมดสติ
แจ้งให้แพทย์หรือผู้ตรวจทางห้องปฏิบัติการทราบว่ากำลังใช้ยานี้ เพราะยาอาจส่งผลให้การตรวจบางชนิดคลาดเคลื่อน
หากผู้ป่วยมีการผ่าตัดต้อกระจกหรือการรักษาดวงตาชนิดอื่น ๆ ให้ปรึกษาแพทย์ก่อนใช้ยา
ผู้ป่วยความดันโลหิตสูงที่ใช้ยานี้ให้ปรึกษาแพทย์ก่อนซื้อยาอื่น ๆ ใช้เอง อย่างยาแก้ไอ ยาแก้หวัด ยาลดความอ้วน ยากระตุ้น ยาไอบูโพรเฟน หรือผลิตอื่น ๆ เพราะอาจทำให้
ความดันโลหิต
เพิ่มสูง
ขึ้นได้
ระหว่างที่ใช้ยานี้ ผู้ป่วยต้องเข้ารับการตรวจเลือดตามที่แพทย์สั่ง และ
ติดตามวัดค่าความดันโลหิตเป็นระยะ
ผู้ที่ตั้งครรภ์ วางแผนมีบุตร หรือกำลังให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ
ระหว่างที่ใช้ยานี้ ให้ปรึกษาแพทย์ก่อนดื่มแอลกอฮอล์ และระมัดระวังในขณะอยู่ในสภาพอากาศร้อนหรือขณะทำกิจกรร
มที่ต้องออกแรงมาก
โดยให้ผู้ป่วยดื่มน้ำมาก ๆ เข้าไว้
ปริมาณการใช้ยา Prazosin
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ความดันโลหิตสูง
ผู้ใหญ่
รับประทานยาปริมาณเริ่มต้น
0.5 มิลลิกรัม วันละ 2 หรือ 3 ครั้ง เป็นเวลา 3-7 วัน โดยสามารถเพิ่มปริมาณยาเป็น 1 มิลลิกรัม วันละ 2 หรือ 3 ครั้ง ใน 3-7 วันถัดไป ซึ่งขึ้นอยู่กับการตอบสนองของผู้ป่วย และปริมาณยาสูงสุดต้องไม่เกิน 20 มิลลิกรัม/วัน โดยให้แบ่งรับประทานหลายครั้ง
ผู้สูงอายุ
อาจลดปริมาณยาจากปริมาณปกติที่ใช้รักษาผู้ป่วยในวัยผู้ใหญ่ตามดุลยพินิจของแพทย์
ภาวะ
หัวใจวาย
ผู้ใหญ่
รับประทานยาปริมาณเริ่มต้น 0.5 มิลลิกรัม 2-4 ครั้ง/วัน ค่อย ๆ เพิ่มปริมาณยาตามการตอบสนองของผู้ป่วย โดยปริมาณยาที่ใช้ควบคุมอาการ คือ 4-20 มิลลิกรัม/วัน และให้แบ่งรับประทานหลายครั้ง
ผู้สูงอายุ
อาจลดปริมาณยาจากปริมาณปกติที่ใช้รักษาผู้ป่วยในวัยผู้ใหญ่ตามดุลยพินิจของแพทย์
โรค
ต่อมลูกหมากโต
และกลุ่มอาการเรเนาด์
ผู้ใหญ่
รับประทานยาปริมาณเริ่มต้น 0.5 มิลลิกรัม
วันละ 2 ครั้ง และเพิ่มปริมาณยาสำหรับควบคุมอาการไม่เกิน 2 มิลลิกรัม วันละ 2 ครั้ง
ผู้สูงอายุ
อาจลดปริมาณยาจากปริมาณปกติที่ใช้รักษาผู้ป่วยในวัยผู้ใหญ่ตามดุลยพินิจของแพทย์
การใช้ยา Prazosin
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
สามารถรับประทานยา Prazosin พร้อมอาหารหรือไม่พร้อมก็ได้
แม้ใช้ยาจนอาการดีขึ้นแล้วก็ห้ามหยุดใช้ยาเอง แต่ให้ใช้ยาตามที่แพทย์สั่งจนครบ และไม่ลืมรับประทานยา เพื่อประสิทธิภาพสูงสุดทางการรักษา
ห้ามให้ผู้อื่นใช้ยานี้ และห้ามใช้ยาของผู้อื่น
แจ้งให้แพทย์ทราบหากอาการไม่ดีขึ้นหรือแย่ลง
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
หากลืมรับประทานยา ให้รับประทานทันทีที่นึกขึ้นได้ หากใกล้กับเวลาที่ต้องใช้ยาในรอบถัดไป ให้ข้ามไปใช้ยารอบต่อไป และห้ามเพิ่มปริมาณยาเป็น 2 เท่า
เก็บยาไว้ในอุณหภูมิห้อง ให้ห่างจากความร้อน แสงแดด และความชื้น โดยเก็บให้พ้นจากสายตาเด็กและสัตว์เลี้ยง
ปรึกษาเภสัชกรถึงวิธีการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Prazosin
การใช้ยา Prazosin อาจทำให้เกิดผลข้างเคียง ได้แก่ เวียนศีรษะ ง่วงนอน เหนื่อยหรืออ่อนเพลีย ท้องไส้ปั่นป่วน และปวดศีรษะ เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Prazosin ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เสียงแหบ เป็นต้น
มองเห็นไม่ชัด
ซึมเศร้า
หัวใจเต้นเร็ว หรือหัวใจเต้นเป็นจังหวะผิดปกติ
หายใจไม่อิ่ม เวียนศีรษะอย่างรุนแรง หรือหมดสติ
นอกจากนี้ หากผู้ป่วยพบอาการผิดปกติใด ๆ เพิ่มเติม ควรรีบแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :