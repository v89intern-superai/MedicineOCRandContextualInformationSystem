ควินิน (Quinine)
Quinine
(ควินิน)
เป็นยาสำหรับรักษาโรคไข้มาลาเรียหรือไข้จับสั่น ซึ่งเป็นโรคติดต่อที่เกิดจากเชื้อโปรโตซัวพลาสโมเดียม โดยมียุงก้นปล่องเป็นพาหะนำโรค เมื่อเชื้อเข้าสู่ร่างกายจะไปอาศัยอยู่บริเวณตับและเซลล์เม็ดเลือดแดง ตัวยาจะเข้าไปทำลายเชื้อมาลาเรียที่อยู่ภายในเซลล์เม็ดเลือดแดง ซึ่งแพทย์อาจทำการรักษาโดยใช้ยานี้เพียงชนิดเดียวหรือใช้ร่วมกับยาอื่น ขึ้นอยู่กับดุลยพินิจของแพทย์
อย่างไรก็ตาม ไม่ควรซื้อยา Quinine มารับประทานเองเพื่อใช้ป้องกันโรคไข้
มาลาเรีย
และควรใช้ยา Quinine ภายใต้คำแนะนำจากแพทย์เท่านั้น เพราะยา Quinine อาจส่งผลข้างเคียงที่ร้ายแรงถึงชีวิตได้
เกี่ยวกับยา
Quinine
กลุ่มยา
ยาต้านมาลาเรียกลุ่ม Antimalarial Quinolines
ประเภทยา
ยาตามใบแพทย์สั่ง
สรรพคุณ
รักษาโรคไข้มาลาเรีย
กลุ่มผู้ป่วย
ผู้ใหญ่และเด็กอายุ 16 ปีขึ้นไป
การใช้ยาในหญิงตั้งครรภ์และผู้ให้นมบุตร
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ ยา Quinine สามารถผ่านเข้าสู่น้ำนมแม่และอาจเป็นอันตรายต่อทารกในครรภ์ได้ ผู้ที่กำลังตั้งครรภ์หรือผู้ที่กำลังให้นมบุตรควรปรึกษาแพทย์ก่อนการใช้ยา
รูปแบบของยา
ยารับประทาน ยาฉีด
คำเตือนการใช้ยา
Quinine
เพื่อความปลอดภัยในการใช้ยา Quinine ผู้ป่วยควรระมัดระวังและปฏิบัติตามคำแนะนำดังนี้
แจ้งให้แพทย์ทราบหากมีประวัติแพ้ยา ส่วนประกอบของยา Quinine หรือยาที่ออกฤทธิ์คล้ายกันอย่าง Mefloquine หรือ Quinidine รวมถึงยาชนิดอื่น ๆ
ไม่ควรใช้ยานี้และควรแจ้งให้แพทย์ทราบหากผู้ป่วยหรือสมาชิกในครอบครัวมีประวัติการเป็น
ภาวะขาดเอนไซม์จีซิกพีดี (G6PD Deficiency
)
ผู้ป่วยมีประวัติเป็นโรคเส้นประสาทตาอักเสบ (Optic Neuritis) โรคกล้ามเนื้ออ่อนแรง (Myasthenia Gravis) กลุ่มอาการคลื่นไฟฟ้าหัวใจผิดปกติแบบระยะคิวทียาว (Long QT Syndrome) รวมถึงผู้ป่วยเคยรับประทานยา Quinine มาก่อนแล้วเกิดความผิดปกติเกี่ยวกับเซลล์เม็ดเลือด ภาวะเลือดออกมากผิดปกติ หรือความผิดปกติเกี่ยวกับไต
แจ้งให้แพทย์ทราบหากผู้ป่วยมีภาวะหัวใจเต้นผิดจังหวะ
ภาวะโพแทสเซียมในเลือดต่ำ
ภาวะเกล็ดเลือดต่ำ ป่วยเป็นโรคหัวใจ โรคตับ หรือโรคไต รวมทั้งปัญหาเกี่ยวกับการได้ยิน เช่น มีเสียงอื้อในหู
แจ้งให้แพทย์ทราบหากผู้ป่วยกำลังตั้งครรภ์ วางแผนที่จะตั้งครรภ์ หรือกำลังให้นมบุตร หากผู้ป่วยตั้งครรภ์ในระหว่างการใช้ยา ควรแจ้งให้แพทย์ทราบ
แจ้งให้แพทย์ทราบหากผู้ป่วยสูบบุหรี่ เพราะการสูบบุหรี่จะทำให้ประสิทธิภาพของยาลดลง
หากผู้ป่วยจำเป็นต้องผ่าตัดหรือผ่าตัดทางทันตกรรมในระหว่างการใช้ยา ควรแจ้งให้แพทย์ทราบก่อน
ไม่ควรรับประทานยาร่วมกับเครื่องดื่มแอลกอฮอล์หรือกัญชา
ไม่ควรรับประทานยาที่ใช้รักษาโรคไข้มาลาเรียตัวอื่นที่แพทย์ไม่ได้สั่ง เช่น ยาควินิดีน (Quinidine) ยาเมโฟลควิน (Mefloquine) และยาคลอโรควิน (Chloroquine)
ควรหลีกเลี่ยงการรับประทานยา Quinine หากจำเป็นต้องขับขี่ยานพาหนะ ใช้สายตา หรือทำกิจกรรมที่ต้องตื่นตัวตลอดเวลา เนื่องจากยานี้อาจทำให้ตาพร่ามัวและทำให้การตัดสินใจแย่ลงได้
ปริมาณการใช้ยา Quinine
ปริมาณและระยะเวลาในการใช้ยา Quinine ขึ้นอยู่กับอาการป่วยและดุลยพินิจของแพทย์ผู้รักษา โดยแนวทางการใช้ยาในประเทศไทยมีดังนี้
ผู้ใหญ่รับประทานยา Quinine Sulfate ชนิดเม็ด ปริมาณ 600 มิลลิกรัม ทุก 8 ชั่วโมง เป็นเวลา 7 วัน
เด็กรับประทานยา Quinine Sulfate ชนิดเม็ด ปริมาณ 10 มิลลิกรัมต่อน้ำหนักตัว 1 กิโลกรัม ทุก 8 ชั่วโมง เป็นเวลา 7 วัน
ผู้ป่วย
โรคไต
ควรลดปริมาณการใช้ยา Quinine Sulfate หรือ Quinine Bisulfate ชนิดเม็ดตามดุลยพินิจของแพทย์ สำหรับการใช้ยา Quinine Sulfate ชนิดแคปซูล ในครั้งแรกให้ผู้ป่วยรับประทานยาปริมาณ 648 มิลลิกรัม จากนั้นจึงรับประทานยาปริมาณ 324 มิลลิกรัม ทุก 12 ชั่วโมง ในกรณีของผู้ป่วยโรคไตที่มีอาการรุนแรงจะให้ยาทางหลอดเลือดดำ โดยลดปริมาณยาเป็น 5-7 มิลลิกรัมต่อน้ำหนักตัว 1 กิโลกรัม ทุก 8 ชั่วโมง
ผู้ป่วยโรคตับที่มีอาการรุนแรง ไม่ควรรับประทานยา Quinine แต่จะให้ยาทางหลอดเลือดดำแทน โดยลดปริมาณยาเป็น 5-7 มิลลิกรัมต่อน้ำหนักตัว 1 กิโลกรัม ทุก 8 ชั่วโมง
ผู้ป่วยโรคไข้มาลาเรียที่มีอาการรุนแรง จะให้ยา Quinine Hydrochloride ปริมาณ 20 มิลลิกรัม/กิโลกรัม ปริมาณสูงสุดไม่เกิน 1,400 มิลลิกรัม โดยให้ยาทางหลอดเลือดดำอย่างช้า ๆ แบบหยดใน 4 ชั่วโมง แล้วตามด้วยการให้ยาต่อเนื่องทางหลอดเลือดดำอย่างช้า ๆ แบบหยดปริมาณ 10 มิลลิกรัมต่อน้ำหนักตัว 1 กิโลกรัม ปริมาณยาสงสุดไม่เกิน 700 มิลลิกรัม ใน 2-4 ชั่วโมง ทุก 8 ชั่วโมง ในกรณีของผู้ป่วยโรคตับผิดปกติหรือไตวายจะปรับลดขนาดยาต่อเนื่องลง
การใช้ยา Quinine
ควรอ่านฉลากยา Quinine อย่างละเอียด และใช้ตามที่แพทย์สั่งเท่านั้น ผู้ป่วยไม่ควรปรับปริมาณยาและระยะเวลาการใช้ยาเอง ผู้ป่วยจำเป็นต้องรับประทานยาให้หมดแม้ว่าอาการจะดีขึ้นแล้ว เพราะหากไม่รับประทานยาอย่างต่อเนื่องหรือหยุดยาเอง อาจทำให้ร่างกายดื้อยาและกลับมาเป็นไข้มาลาเรียซ้ำได้
ควรรับประทานยา Quinine พร้อมอาหารเพื่อลดการระคายเคืองทางเดินอาหาร อย่างปวดท้อง คลื่นไส้ ถ่ายเหลว หากผู้ป่วยจำเป็นต้องรับประทาน
ยาลดกรดในกระเพาะอาหาร
ควรรับประทานยา Quinine ก่อนหรือหลังยาลดกรดประมาณ 2-3 ชั่วโมง เพราะหากรับประทานพร้อมกัน ยาลดกรดอาจไปรบกวนการดูดซึมยา Quinine ของร่างกายได้
ในกรณีที่ลืมรับประทานยาตามเวลาที่กำหนด ให้รีบรับประทานทันทีที่นึกได้ หากระยะเวลาที่ลืมเกิน 4 ชั่วโมง ให้ข้ามไปรับประทานในมื้อถัดไปโดยไม่จำเป็นต้องเพิ่มปริมาณยาเป็นสองท่า นอกจากนั้น ผู้ป่วยควรไปพบแพทย์หากรับประทานยา Quinine แล้วอาการไม่ดีขึ้นภายใน 1-2 วัน หรือรับประทานยาหมดแล้วแต่อาการป่วยยังไม่หายไป
ปฏิกิริยาระหว่างยา Quinine กับยาอื่น
การใช้ยา Quinine ร่วมกับยาชนิดอื่น ๆ อาจส่งผลต่อการออกฤทธิ์ของยาหรือเพิ่มความเสี่ยงที่จะเกิดผลข้างเคียงต่อร่างกายได้ ควรแจ้งให้แพทย์และเภสัชกรทราบก่อนหากจำเป็นต้องใช้ยาตัวอื่น โดยเฉพาะยาต่อไปนี้
ยาดิจอกซิน (Digoxin) ยาเดซิพรามีน (Desipramine) และยาลดไขมันในเลือดกลุ่มสแตติน (Statin Drugs) อาจถูกขับออกจากร่างกายช้าลงและมีผลต่อประสิทธิภาพของยา
ยารักษาภาวะหัวใจเต้นผิดจังหวะ เช่น ยาโดฟีทิไลด์ (Dofetilide) ยาอะมิโอดาโรน (Amiodarone) ยารักษาโรคไข้มาลาเรีย เช่น ยาเมโฟลควิน (Mefloquine) ยาควินิดีน (Quinidine) ยารักษาทางจิตเวช เช่น ยาพิโมไซด์ (Pimozide) และยาปฏิชีวนะอิริโทรมัยซิน (Erythromycin) เพราะอาจเพิ่มความเสี่ยงที่จะทำให้เกิดอาการ
หัวใจเต้นผิดจังหวะ
ยารักษาการติดเชื้อรา เช่น ยาคีโตโคนาโซล (Ketoconazole) ยาต้านวัณโรคไรแฟมพิซิน (Rifampicin)
ยาต้านไวรัส HIV
และยาที่ทำให้ปัสสาวะเป็นด่าง เช่น ยาโซเดียมไบคาร์โบเนต (Sodium Bicarbonate) เพราะอาจส่งผลต่อการขับยา Quinine ออกจากร่างกาย
ยาลดกรดในกระเพาะอาหาร เช่น ยาไซเมทิดีน (Cimetidine) ยาแรนิทิดีน (Ranitidine)
การรับประทานยา Quinine อาจส่งผลต่อความแม่นยำของผลการตรวจปัสสาวะเพื่อหาระดับฮอร์โมนแคททีโคลามีน (Catecholamines) โปรตีน หรือ
สเตียรอยด์
ผลข้างเคียงจากการใช้ยา Quinine
การรับประทานยา Quinine อาจทำให้เกิดอาการปวดศีรษะเล็กน้อย ปวดท้อง คลื่นไส้ กระสับกระส่าย เหงื่อออกผิดปกติ
หูอื้อ
ตาพร่า มองเห็นสีไม่เหมือนเดิม หากอาการเหล่านี้แย่ลงหรือไม่หายไปหลังจากที่รับประทานยาหมดแล้ว ผู้ป่วยควรไปพบแพทย์เพื่อหาสาเหตุ
นอกจากนั้น ยา Quinine อาจทำให้เกิดภาวะระดับน้ำตาลในเลือดต่ำ โดยเฉพาะในผู้ตั้งครรภ์ ซึ่งจะมีอาการหิวบ่อย เวียนศีรษะ เหงื่อออก สั่น หัวใจเต้นเร็ว ตาพร่ามัว รวมถึงมือหรือเท้าชาเหมือนมีเข็มทิ่ม หากผู้ป่วยมีอาการน้ำตาลในเลือดต่ำ ควรหาของหวานทานเพื่อเพิ่มระดับน้ำตาลในเลือด เช่น น้ำตาล น้ำผึ้ง น้ำหรือขนมรสหวาน และรีบแจ้งให้แพทย์ทราบถึงผลข้างเคียงดังกล่าว
ในบางกรณี ยานี้อาจทำให้เกิดผลข้างเคียงที่รุนแรง ซึ่งควรไปพบแพทย์ทันที เช่น
มีอาการแพ้ เช่น มีผื่นหรือผื่น
ลมพิษ
ขึ้นตามร่างกาย หายใจลำบาก บวมที่ใบหน้า ริมฝีปาก ลิ้น หรือลำคอ
มีอาการของภาวะโลหิตจางที่เกิดจากการแตกทำลายของเม็ดเลือดแดง (Hemolytic Anemia) เช่น เหนื่อยหอบ ริมฝีปาก เล็บ และผิวหนังซีด รวมถึงปัสสาวะเป็นสีน้ำตาล
หายใจเสียงดัง เจ็บหน้าอก
ไอเป็นเลือด
มีสัญญาณของการติดเชื้อที่รุนแรง เช่น มีไข้ขึ้นสูง หนาวสั่น มีอาการเจ็บคอเรื้อรัง
ผิวหนังเป็นรอยช้ำหรือมีเลือดออกง่าย มีจุดสีแดง น้ำตาล หรือม่วงขึ้นบนผิวหนังอย่างผิดปกติ
มีสัญญาณของปัญหาเกี่ยวกับตับที่รุนแรง เช่น ปวดท้อง คลื่นไส้ อาเจียนอย่างต่อเนื่อง อ่อนแรงอย่างมาก ปัสสาวะเป็นสีเข้มผิดปกติ ผิวหนังและตาเหลือง
มีสัญญาณของปัญหาเกี่ยวกับไต เช่น ปริมาณของปัสสาวะลดลง
นอกจากอาการที่กล่าวมาข้างต้น ผู้ใช้ยานี้อาจพบผลข้างเคียงที่รุนแรงอย่างอื่นได้อีก เช่น วิงเวียนศีรษะอย่างรุนแรง หมดสติ หัวใจเต้นผิดปกติ หรือสูญเสียการมองเห็น แต่เป็นกรณีที่พบไม่บ่อยนัก อย่างไรก็ตาม หากมีอาการดังกล่าวควรรีบไปพบแพทย์ทันทีเพื่อความปลอดภัย
ดูเพิ่มเติมเกี่ยวกับ :