Albendazole (อัลเบนดาโซล)
Albendazole (อัลเบนดาโซล) เป็นยารักษาการติดเชื้อที่เกิดจากพยาธิต่าง ๆ เช่น พยาธิตัวตืด พยาธิไส้เดือน พยาธิปากขอ พยาธิเส้นด้าย และพยาธิแส้ม้า โดยยาจะออกฤทธิ์ด้วยการทำให้พยาธิไม่สามารถดูดซึมน้ำตาลในร่างกายไปใช้ จนพยาธิไม่มีพลังงานและตายลงในที่สุด
ยา Albendazole เป็น
ยาถ่ายพยาธิ
ชนิดหนึ่งที่แพทย์นำมาใช้เพื่อรักษาโรคเกี่ยวกับพยาธิ โดยผู้ที่ต้องการใช้ยานี้ควรใช้ยาให้ถูกตามจุดประสงค์ของยา ไม่ควรนำมาใช้ผิดจุดประสงค์ เช่น นำมาใช้เพื่อเป็นยาลดน้ำหนัก เพราะอาจก่อให้เกิดอันตรายต่อร่างกายได้ นอกจากนี้ ควรปฏิบัติตามคำแนะนำของแพทย์หรือฉลากยา เพื่อให้ใช้ยาได้อย่างมีประสิทธิภาพและปลอดภัย
เกี่ยวกับ Albendazole
กลุ่มยา
ยาถ่ายพยาธิ
ประเภทยา
ยาตามใบสั่งแพทย์
สรรพคุณ
ใช้สำหรับการรักษาโรคพยาธิต่าง ๆ
กลุ่มผู้ป่วย
เด็กและผู้ใหญ่
การใช้ยาในหญิงตั้งครรภ์
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ ผู้ที่กำลังตั้งครรภ์หรือวางแผนจะตั้งครรภ์ ควรปรึกษาแพทย์ก่อนใช้ยา
การใช้ยาในผู้ให้นมบุตร
ยา Albendazole นี้อาจถูกดูดซึมผ่านน้ำนมมารดาไปสู่ทารก ผู้ที่ให้นมบุตรควรปรึกษาแพทย์ก่อนใช้ยา
รูปแบบของยา
ยาเม็ดสำหรับรับประทาน
คำเตือนการใช้ยา Albendazole
เพื่อความปลอดภัยในการใช้ยา Albendazole ผู้ป่วยควรระมัดระวังและปฏิบัติตามคำแนะนำ ดังนี้
หญิงที่กำลังให้นมบุตร และหญิงที่ตั้งครรภ์หรือกำลังวางแผนจะมีบุตร ควรแจ้งให้แพทย์ทราบก่อนใช้ยา อีกทั้งหากเกิดการตั้งครรภ์ขึ้นระหว่างนี้ต้องรีบแจ้งให้แพทย์ทราบทันที
ยานี้เป็นยาที่สั่งจ่ายโดยแพทย์เท่านั้น ห้ามแบ่งให้ผู้อื่นรับประทานโดยไม่ได้รับคำแนะนำจากแพทย์
แจ้งแพทย์ให้ทราบ หากเคยมีประวัติแพ้ยาใด โดยเฉพาะยาอัลเบนดาโซลหรือส่วนผสมภายในยา รวมถึงยาชนิดอื่นที่คล้ายกัน เช่น
มีเบนดาโซล
(Mebendazole)
แจ้งให้แพทย์ทราบก่อนใช้ยา หากมีโรคประจำตัว เช่น โรคตับหรือเคยมีประวัติป่วยเป็นโรคตับ โรคจอประสาทตา รวมทั้งผู้ที่มีภาวะไขกระดูกทำงานผิดปกติ
เกล็ดเลือดต่ำ
เม็ดเลือดขาวต่ำ
ก่อนเข้ารับการผ่าตัดใด ๆ ไม่เว้นแม้แต่การผ่าตัดทางทันตกรรม ควรแจ้งให้แพทย์ที่ให้การรักษาทราบว่ากำลังใช้ยานี้
แจ้งให้แพทย์ทราบถึงยา สมุนไพร วิตามิน หรืออาหารเสริมใด ๆ ที่กำลังใช้หรือคิดจะใช้ เพื่อป้องกันการเกิดปฏิกิริยาระหว่างยา
ผู้ที่ใช้ยาอัลเบนดาโซลเพื่อรักษาโรคที่เกิดจากไข่ของพยาธิตัวตืด แพทย์อาจให้รับประทานยาอื่นร่วมด้วยเพื่อป้องกันความเสียหายต่อระบบประสาทที่จะเกิดขึ้นระหว่างการรักษา ทั้งนี้หากมีอาการชัก อาเจียน
ปวดศีรษะ
อ่อนเพลีย หรือมีพฤติกรรมเปลี่ยนแปลง ควรไปพบแพทย์ทันที
ผู้ใช้ยาอาจจำเป็นต้องตรวจเลือดบ่อย ๆ เนื่องจากยานี้สามารถทำให้ระบบภูมิคุ้มกันร่างกายอ่อนแอลงได้ โดยควรตรวจเลือดทุก 2 สัปดาห์ เพื่อดูการทำงานของตับ
หากมีอาการบ่งบอกถึงการ
แพ้ยา
ได้แก่ หายใจลำบาก
ลมพิษ
มีอาการบวมที่ลิ้น ริมฝีปาก ใบหน้า หรือลำคอ ควรไปพบแพทย์โดยทันที
ปริมาณการใช้ยา Albendazole
ปริมาณการใช้ยา Albendazole อาจแตกต่างกันไปตามโรคหรือปัญหาสุขภาพที่ต้องการรักษา เช่น
พยาธิเข็มหมุดหรือพยาธิเส้นด้าย (Pinworm Infection)
ตัวอย่างปริมาณการใช้ยา Albendazole เพื่อรักษาพยาธิเข็มหมุดหรือ
พยาธิเส้นด้าย
ผู้ใหญ่และเด็กน้ำหนักมากกว่า 20 กิโลกรัม
รับประทาน 400 มิลลิกรัม เพียง 1 ครั้ง แล้วรับประทานซ้ำในอีก 2 สัปดาห์ถัดมา
เด็กน้ำหนักน้อยกว่า 20 กิโลกรัม
รับประทาน 200 มิลลิกรัม เพียง 1 ครั้ง แล้วรับประทานซ้ำในอีก 2 สัปดาห์ถัดมา
พยาธิตัวจี๊ด (Gnathostomiasis)
ตัวอย่างปริมาณการใช้ยา Albendazole เพื่อรักษา
พยาธิตัวจี๊ด
ผู้ใหญ่และเด็ก
รับประทาน 400 มิลลิกรัม วันละ 2 ครั้ง เป็นเวลา 21 วัน
พยาธิปากขอ (Hookworm Infection)
ตัวอย่างปริมาณการใช้ยา Albendazole เพื่อรักษา
พยาธิปากขอ
ผู้ใหญ่และเด็ก
รับประทาน 400 มิลลิกรัม เพียง 1 ครั้ง
การใช้ยา Albendazole
การใช้ยา Albendazole ให้ถูกต้องและปลอดภัย สามารถปฏิบัติได้ตามคำแนะนำ ดังนี้
รับประทานยาตามปริมาณและระยะเวลาที่แพทย์หรือฉลากแนะนำ ไม่รับประทานมากเกิน น้อยเกิน หรือนานกว่าระยะเวลาที่กำหนด
กรณีที่ลืมรับประทานยา ให้รับประทานทันที แต่หากใกล้ถึงช่วงเวลาในการรับประทานยารอบถัดไป ให้ข้ามยารอบนี้แล้วรับประทานยาของรอบใหม่ในปริมาณปกติ โดยไม่ต้องเพิ่มยา
เด็กหรือผู้ที่ไม่สามารถกลืนยาอัลเบนดาโซลลงไปทั้งเม็ด สามารถบดหรือเคี้ยวยาก่อนกลืนแล้วดื่มน้ำเปล่าตาม
ยานี้ควรรับประทานให้ครบตามกำหนด เพราะแม้ว่าอาการจะดีขึ้นแล้วแต่เชื้อก็อาจยังไม่ถูกกำจัดจนหมดดี การหยุดใช้ยาก่อนกำหนดอาจทำให้เสี่ยงต่อการติดเชื้อที่ดื้อยาได้
แพทย์อาจสั่งจ่ายยาชนิดอื่นให้รับประทานด้วย เพื่อป้องกันผลข้างเคียงจากยาอัลเบนดาโซลหรือผลกระทบที่สามารถเกิดขึ้นได้เมื่อมีพยาธิตายในร่างกาย
หากระหว่างการใช้ยามีน้ำหนักเพิ่มขึ้นหรือลดลงต้องแจ้งให้แพทย์ทราบ เนื่องจากปริมาณการใช้ยาอัลเบนดาโซลนั้นขึ้นอยู่กับน้ำหนักตัวของผู้ใช้
ระหว่างใช้ยาควรเลี่ยงการอยู่ใกล้ผู้ป่วยหรือผู้ติดเชื้อ และแจ้งให้แพทย์ทราบทันทีเมื่อพบว่าตนเองมีอาการติดเชื้อ
ยานี้ควรเก็บรักษาที่อุณหภูมิห้อง ห่างจากความร้อนและความชื้น
ปฏิกิริยาระหว่างยา Albendazole กับยาอื่น
ยาบางชนิดอาจก่อให้เกิดปฏิกิริยาระหว่างยาได้ เช่น
ยาเมโธเทรกเซท
(Methotrexate)
ยาทีโอฟิลลีน (Theophylline)
ยาไซเมทิดีน
(Cimetidine) ยาเดกซาเมธาโซน (Dexamethasone) และ
ยาพราซิควอนเทล
(Praziquantel)
โดยแพทย์อาจแนะนำให้หยุดหรือปรับเปลี่ยนปริมาณยาเพื่อป้องกันการเกิดปฏิกิริยาที่อาจลดประสิทธิภาพของยา
ผลข้างเคียงจากการใช้ยา Albendazole
ยา Albendazole อาจห่อให้เกิดผลข้างเคียงได้ โดยผลข้างเคียงที่พบได้บ่อย ดังนี้
คลื่นไส้ อาเจียน
ปวดท้อง
ปวดศีรษะ
วิงเวียนศีรษะ
ผมร่วงชั่วขณะ
นอกจากนี้ ยา Albendazole ยังอาจก่อให้เกิดผลข้างเคียงรุนแรง เช่น
มี
ไข้
หนาวสั่น
แผลที่ปาก
เหงือกบวมหรือแดง
เจ็บคอ กลืนลำบาก
ฟกช้ำหรือมีเลือดออกง่าย
อาการ
คัน
รู้สึกอ่อนเพลีย ไม่อยากอาหาร
ปัสสาวะมีสีเข้ม อุจจาระสีคล้ายดิน
ดีซ่าน
(ผิวหรือตาเป็นสีเหลือง)
ชัก
หากพบอาการข้างเคียงดังกล่าว ควรรีบไปพบแพทย์เพื่อตรวจรักษาอาการโดยทันทีก่อนที่อาการจะรุนแรงขึ้นหรือเป็นอันตรายได้