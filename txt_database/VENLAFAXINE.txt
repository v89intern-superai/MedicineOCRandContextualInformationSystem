Venlafaxine (เวนลาฟาซีน)
Venlafaxine (เวนลาฟาซีน)
เป็นยารักษาโรคซึมเศร้าในกลุ่มเอสเอ็นอาร์ไอ (SNRIs) ที่ออกฤทธิ์ช่วยเพิ่มระดับของสารเซโรโทนินและสารนอร์อิพิเนฟรินในสมอง นำมาใช้รักษาโรคซึมเศร้า โรควิตกกังวล และโรคแพนิค นอกจากนี้ อาจใช้รักษาโรคอื่น ๆ ตามดุลยพินิจของแพทย์ด้วย
ยา Venlafaxine มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Venlafaxine
กลุ่มยา
ยารักษาโรคซึมเศร้า
ประเภทยา
ยาตามใบสั่งแพทย์
สรรพคุณ
รักษาโรคซึมเศร้า โรควิตกกังวล และโรคแพนิค
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Venlafaxine
ควรแจ้งให้แพทย์ทราบก่อนใช้ยา Venlafaxine หากมีประวัติแพ้ยานี้ หรือยาเดสเวนลาแฟ็กซีน
หลีกเลี่ยงการใช้ยานี้ภายใน 7 วันก่อน หรือ 14 วันหลังจากการใช้ยารักษา
โรคซึมเศร้า
กลุ่มเอ็มเอโอไอ (MAOI) เช่น ยาไอโซคาร์บอกซาซิด ยาลีเนโซลิด ยาเมทิลีน บลู และยาฟีเนลซีน เป็นต้น
ระหว่างที่ใช้ยานี้ ให้สังเกตอาการหรือความเปลี่ยนแปลงที่เกิดขึ้น และแจ้งให้แพทย์ทราบหากพบความผิดปกติใด ๆ เพราะผู้ป่วยบางรายอาจมีความคิดฆ่าตัวตายเมื่อเริ่มใช้ยา
ควรแจ้งให้แพทย์ทราบเกี่ยวกับยาทุกชนิดที่กำลังใช้อยู่ เพราะยาบางชนิดอาจทำปฏิกิริยากับยานี้ เช่น ยารักษาโรคซึมเศร้าอื่น ๆ ยาไซเมทิดีน และสมุนไพรเซนต์จอห์นเวิร์ต เป็นต้น
ระหว่างที่ใช้ยานี้ ให้หลีกเลี่ยงการดื่มแอลกอฮอล์ เพราะอาจทำให้เกิดผลข้างเคียงจากการใช้ยาได้
แจ้งให้แพทย์ทราบก่อนใช้ยาหากป่วยเป็น
โรคไบโพลาร์
มีการใช้ยารักษาโรคซึมเศร้าชนิดอื่นมาก่อน ความดันโลหิตสูง ภาวะคอเลสเตอรอลสูง ระดับโซเดียมในร่างกายต่ำ โรคเบาหวาน ต้อหินมุมปิด โรคต่อมไทรอยด์ ความผิดปกติเกี่ยวกับเลือดหรือลิ่มเลือด โรคตับแข็ง โรคตับอื่น ๆ โรคไต โรคหัวใจ หรือมีประวัติอาการชัก
หลีกเลี่ยงการขับรถหรือการทำกิจกรรมที่ต้องอาศัยความตื่นตัวในระหว่างที่ใช้ยา เพราะยาอาจทำให้ความคิดหรือการตอบสนองบกพร่อง
ไม่อนุญาตให้ใช้ยานี้ในเด็กอายุต่ำกว่า 18 ปี
ผู้ที่ตั้งครรภ์หรือวางแผนมีบุตร ควรปรึกษาแพทย์ถึงข้อดีและข้อเสียของยาก่อนใช้เสมอ เพราะหากหญิงตั้งครรภ์ใช้ยานี้ในช่วง 3 เดือนสุดท้ายของการตั้งครรภ์ อาจทำให้เกิดความผิดปกติเกี่ยวกับปอดของทารกแรกเกิดได้
หากตั้งครรภ์ในระหว่างที่ใช้ยา ต้องแจ้งให้แพทย์ทราบทันที และไม่หยุดหรือเริ่มใช้ยาด้วยตนเองโดยไม่ปรึกษาแพทย์
ห้ามให้นมบุตรในระหว่างที่ใช้ยา Venlafaxine เพราะยาอาจซึมเข้าสู่น้ำนมมารดาและเป็นอันตรายต่อทารกในครรภ์ได้
ปริมาณการใช้ยา Venlafaxine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาโรคซึมเศร้า
ผู้ใหญ่
รับประทานยาปริมาณ 75 มิลลิกรัม/วัน โดยแบ่งรับประทาน 2 หรือ 3 ครั้ง อาจเพิ่มปริมาณยาสูงสุดไม่เกิน 75 มิลลิกรัม/วัน รักษาในช่วงเวลา 4 วันขึ้นไป ปริมาณยาสูงสุดไม่เกิน 375 มิลลิกรัม/วัน
รับประทานยาชนิดเม็ดที่ออกฤทธิ์นานในปริมาณเริ่มต้น 37.5-75 มิลลิกรัม/วัน อาจเพิ่มปริมาณได้ถึง 75 มิลลิกรัม/วัน หลังใช้ยาผ่านไป 4-7 วัน อาจใช้ยาปริมาณสูงสุดไม่เกิน 75 มิลลิกรัม/วัน ในระยะเวลารักษา 4 วันขึ้นไป และปริมาณยาสูงสุดต้องไม่เกิน 225 มิลลิกรัม/วัน
รักษา
โรควิตกกังวล
ผู้ใหญ่
รับประทานยาชนิดออกฤทธิ์นานที่ปริมาณเริ่มต้น 37.5-75 มิลลิกรัม/วัน สำหรับผู้ป่วยที่เริ่มต้นรับประทานยาปริมาณ 37.5 มิลลิกรัม/วัน อาจเพิ่มปริมาณได้ถึง 75 มิลลิกรัม/วัน หลังใช้ยาผ่านไป 4-7 วัน โดยปริมาณการใช้ยาอาจเพิ่มขึ้นได้สูงสุดไม่เกิน 75 มิลลิกรัม/วัน ในระยะเวลา 4 วันขึ้นไป และปริมาณยาสูงสุดต้องไม่เกิน 225 มิลลิกรัม/วัน
รักษา
โรคแพนิค
ผู้ใหญ่
รับประทานยาชนิดออกฤทธิ์นานที่ปริมาณเริ่มต้น 37.5 มิลลิกรัม/วัน เป็นเวลา 1 สัปดาห์ อาจเพิ่มปริมาณยาจนถึง 75 มิลลิกรัม/วัน หลังผ่านไป 7 วัน และปริมาณยาสูงสุดต้องไม่เกิน 225 มิลลิกรัม/วัน
การใช้ยา Venlafaxine
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ควรรับประทานยา Venlafaxine พร้อมอาหาร และรับประทานในเวลาเดียวกันทุกวัน เพื่อไม่ให้ลืมใช้ยาและเพื่อประสิทธิภาพสูงสุดในการรักษา
อย่าบด หัก เคี้ยว และเปิดยาเม็ดชนิดออกฤทธิ์นานหรือยาชนิดแคปซูล แต่ให้กลืนยาทั้งเม็ด
ผู้ป่วยอาจต้องรอให้เวลาผ่านไปหลายสัปดาห์หลังใช้ยาจึงจะเริ่มเห็นผลการรักษา
อย่าหยุดใช้ยาด้วยตนเองโดยไม่ปรึกษาแพทย์ เพราะอาจทำให้เกิดผลข้างเคียงจากการใช้ยา
ระหว่างที่ใช้ยานี้ ผู้ป่วยอาจต้องได้รับการตรวจความดันโลหิตอยู่บ่อยครั้ง
หากผู้ป่วยถูกตรวจการใช้ยาเสพติด ให้แจ้งกับผู้ตรวจว่ากำลังใช้ยานี้ เพราะยาอาจส่งผลกระทบต่อผลการตรวจ
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป และไม่เพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
เก็บยาไว้ในอุณหภูมิห้อง ให้ห่างจากความร้อนและความชื้น
ผลข้างเคียงจากการใช้ยา Venlafaxine
การใช้ยา Venlafaxine อาจทำให้เกิดผลข้างเคียง เช่น การมองเห็นเปลี่ยนแปลง คลื่นไส้ อาเจียน ท้องเสีย น้ำหนักตัวหรือความอยากอาหารเปลี่ยนแปลง หาว ปากแห้ง ปวดศีรษะ เวียนศีรษะ วิตกกังวล ประหม่า หัวใจเต้นเร็ว กระตุก สั่น
นอนไม่หลับ
ฝันแปลก รู้สึกเหนื่อย มีเหงื่อออกมาก ความสนใจทางเพศลดลง และไร้สมรรถภาพทางเพศ เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Venlafaxine ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น ลมพิษ มีผื่นคัน หายใจลำบาก หน้าบวม ริมฝีปากบวม คอบวม และลิ้นบวม เป็นต้น
มองเห็นไม่ชัด มองเห็นภาพเหมือนมองผ่านท่อ ตาบวม เจ็บตา หรือเห็นรัศมีรอบดวงไฟ
แน่นหน้าอก ไอ หายใจลำบาก ชัก
เกิดรอยช้ำหรือมีเลือดออกได้ง่าย
ปัสสาวะหรืออุจจาระมีเลือดปน ไอเป็นเลือด
ระดับโซเดียมในร่างกายต่ำ ซึ่งอาจทำให้มีอาการ เช่น สับสน ปวดศีรษะ พูดไม่ชัด อ่อนแรงมาก อาเจียน หลอน รู้สึกไม่มั่นคง และหายใจช้า เป็นต้น
เกิดปฏิกิริยาทางระบบประสาทอย่างรุนแรง ซึ่งอาจทำให้มีอาการ เช่น กล้ามเนื้อแข็งเกร็งรุนแรง มีไข้สูง เหงื่อออกมาก สับสน หัวใจเต้นเร็วหรือเต้นผิดปกติ สั่น และรู้สึกคล้ายจะหมดสติ เป็นต้น
ดูเพิ่มเติมเกี่ยวกับ :