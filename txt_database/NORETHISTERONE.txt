Norethisterone (นอร์อิทิสเตอโรน)
Norethisterone (นอร์อิทิสเตอโรน) เป็นยาในกลุ่มฮอร์โมนโปรเจสเตอโรน ทำหน้าที่คล้ายฮอร์โมนโปรเจสเตอโรนในร่างกาย โดยออกฤทธิ์ปรับฮอร์โมนเพื่อรักษาอาการด้านต่าง ๆ
เช่น กลุ่มอาการก่อนมีประจำเดือน ภาวะประจำเดือนมาผิดปกติ รวมถึงใช้เพื่อเลื่อนประจำเดือนและคุมกำเนิด เป็นต้น
อย่างไรก็ตาม ยา Norethisterone มีข้อควรระวังในการใช้หลายประการ จึงควรอ่านฉลากยาอย่างละเอียด และปรึกษาแพทย์หรือเภสัชกรให้ดีก่อนใช้ยาทุกครั้ง
เกี่ยวกับยา Norethisterone
กลุ่มยา
ฮอร์โมนโปรเจสเตอโรน
ประเภทยา
ยาตามใบสั่งแพทย์
สรรพคุณ
ใช้ปรับฮอร์โมนเพื่อควบคุมภาวะต่าง ๆ
เช่น รักษากลุ่มอาการก่อนมีประจำเดือน รักษาภาวะประจำเดือนมาผิดปกติ และเลื่อนประจำเดือน
กลุ่มผู้ป่วย
ผู้ใหญ่
รูปแบบของยา
ยารับประทาน ยาฉีด แผ่นแปะผิวหนัง
คำเตือนในการใช้ยา
Norethisterone
ผู้ที่อยู่ในกลุ่มดังต่อไปนี้ ไม่ควรใช้ยา Norethisterone หรือควรปรึกษาแพทย์อย่างละเอียดก่อนใช้ยา
เด็ก หรือผู้สูงอายุ
ผู้ที่แพ้ยาหรือส่วนประกอบใด ๆ ในยา Norethisterone รวมถึงแพ้อาหาร อาหารเสริม หรือยาชนิดอื่น ๆ
ผู้ที่กำลังตั้งครรภ์ วางแผนจะตั้งครรภ์ และกำลังให้นมบุตร โดยเฉพาะผู้ที่มีภาวะตัวเหลือง หรือมีอาการคันทั่วร่างกายร่วมด้วย
มีปัญหาในระบบไหลเวียนโลหิต เช่น เส้นเลือดขอด เกิดลิ่มเลือดอุดตันที่ขา ปอด หัวใจ สมอง หรือส่วนอื่น ๆ ในร่างกาย และมีอาการต่าง ๆ ของภาวะลิ่มเลือดอุดตัน เช่น เจ็บหน้าอก
หายใจหอบ และไออย่างเฉียบพลันโดยไม่มีสาเหตุ
มีเลือดออกจากอวัยวะเพศโดยไม่ทราบสาเหตุ
หากตนเองหรือคนในครอบครัวเคยมีปัญหาสุขภาพต่าง ๆ ดังตัวอย่างต่อไปนี้ ควรแจ้งให้แพทย์ทราบก่อนใช้ยาเสมอ
ความดันโลหิตสูง
ภาวะน้ำตาลในเลือดสูง หรือโรคเบาหวาน
ภาวะขาดประจำเดือน
กล้ามเนื้อกระตุก หรือชักเกร็ง
อาการปวดหัวไมเกรน ซึ่งอาจปรากฏร่วมกับปัญหาการมองเห็น
ปัญหาด้านการมองเห็น หรือแพ้คอนแทคเลนส์
โรคหอบหืด
โรคลมชัก
โรคซึมเศร้า
การเกิดนิ่ว
ปัญหาเกี่ยวกับไต หรือโรคไต
กลุ่มอาการเม็ดเลือดแดงแตก
ปัญหาเกี่ยวกับหัวใจ หรือจังหวะการเต้นของหัวใจ เช่น ภาวะหัวใจวาย และโรคหลอดเลือดสมอง
โรคปลอกประสาทเสื่อมแข็ง
โรคมะเร็งทุกชนิดที่อาจมีอาการแย่ลงเมื่อได้รับฮอร์โมนเพศหญิงโปรเจสเตอโรน เช่น มะเร็งเต้านม
โรคเอสแอลอี (SLE) หรือโรคแพ้ภูมิตัวเอง
โรคตับ เนื้องอกในตับ หรือตับทำงานผิดปกติ
ภาวะหลอดเลือดดำอักเสบ
ภาวะคั่งน้ำ
ภาวะตั้งครรภ์นอกมดลูก
ภาวะเยื่อบุโพรงมดลูกหนาตัวผิดปกติที่ยังไม่ได้รับการรักษา
นอกจากนี้ ควรแจ้งให้แพทย์ทราบถึงยาที่ใช้อยู่ทุกชนิด เพราะยา Norethisterone อาจก่อให้เกิดปฏิกิริยาที่เป็นอันตรายต่อร่างกายหากใช้ร่วมกับยาบางชนิด ดังต่อไปนี้
ยารักษาโรคมะเร็ง
ยารักษาความดันโลหิตสูง
ยาอะทอร์วาสแตติน
ยาคาร์บามาซีปีน
ยาแอมพิซิลลิน
ยาโบเซนแทน
ยาเนลฟินนาเวียร์
ยาโคลไตรมาโซล
ปริมาณการใช้ยา
Norethisterone
รักษากลุ่ม
อาการก่อนมีประจำเดือน
ผู้ใหญ่
รับประทานยาปริมาณ 5 มิลลิกรัม
ครั้งละ 1 เม็ด วันละ 3 ครั้ง โดยเริ่มใช้ยาช่วงวันที่ 19-26 ของรอบเดือน
รักษา
ภาวะประจำเดือนมามาก
ผู้ใหญ่
รับประทานยาปริมาณ
5 มิลลิกรัม ครั้งละ 1 เม็ด วันละ 3 ครั้ง เป็นเวลา 10 วัน และเพื่อป้องกันการกลับมาเป็นใหม่ ให้รับประทานครั้งละ 1 เม็ด วันละ 2 ครั้ง ในวันที่ 19-26 ของรอบเดือน เป็นเวลา 3 รอบประจำเดือน
รับประทานยาชนิด Acetate ปริมาณ 2.5-10 มิลลิกรัม วันละครั้ง ในช่วงที่มีรอบเดือน โดยเริ่มตั้งแต่ช่วงกลางรอบเดือนจนครบรอบเดือน
เลื่อนประจำเดือน
ผู้ใหญ่
รับประทานยาปริมาณ 5 มิลลิกรัม/วัน
วันละ 3 ครั้ง โดยเริ่มรับประทานก่อนประจำเดือนจะมา 3 วัน และต้องไม่รับประทานยานานเกิน 10-14 วัน ซึ่งหลังจากหยุดใช้ยาภายใน 2-3 วัน ประจำเดือนจะมาตามปกติ หากประจำเดือนไม่มาหลังหยุดใช้ยา ควรรีบไปปรึกษาแพทย์
รักษาโรคเยื่อบุโพรงมดลูกเจริญผิดที่
ผู้ใหญ่
รับประทานยาปริมาณ 10-25 มิลลิกรัม/วัน ต่อเนื่องนาน 4-9 เดือน
รับประทานยาชนิด Acetate ปริมาณ 5-15 มิลลิกรัม/วัน โดยเริ่มที่ปริมาณ 5 มิลลิกรัม/วัน และค่อย ๆ เพิ่มทีละ 2.5 มิลลิกรัม ทุก ๆ 14 วัน ต่อเนื่องนาน 4-9 เดือน
คุมกำเนิด
ผู้ใหญ่
ฉีดยาชนิด Enantate เข้าทางกล้ามเนื้อปริมาณ 200 มิลลิกรัม ทุก ๆ 8 สัปดาห์
รับประทานยาปริมาณ 0.35 มิลลิกรัม/วัน หรือใช้ยาร่วมกับฮอร์โมนเอสโทรเจนในปริมาณ 0.5-1 มิลลิกรัม/วัน
รับประทานยาชนิด Acetate ปริมาณ 0.6 มิลลิกรัม/วัน หรือใช้ยาร่วมกับฮอร์โมนเอสโทรเจนในปริมาณ 1-1.5 มิลลิกรัม/วัน
ทดแทนฮอร์โมนในช่วงวัยหมดประจำเดือน
ผู้ใหญ่
รับประทานยาปริมาณ 0.7 มิลลิกรัม/วัน
รับประทานยาชนิด Acetate ปริมาณ 1 มิลลิกรัม/วัน ในช่วงวันที่ 10-12 ของรอบเดือน
ใช้ยาแผ่นแปะผิวหนังชนิด Acetate ในปริมาณ 140, 170 และ 250 ไมโครกรัม/แผ่น/วัน โดยใช้สัปดาห์ละ 2 ครั้ง
เป็นเวลา 2 สัปดาห์ของรอบเดือน
ซึ่งยาที่มีฤทธิ์ไม่รุนแรงมากอาจถูก
นำมาใช้ต่อเนื่อง
ทุกสัปดาห์
อย่างไรก็ตาม ปริมาณยาดังกล่าวเป็นเพียงตัวอย่างการใช้ยาสำหรับผู้ที่มีประจำเดือนปกติซึ่งรอบเดือนมาตรงตามเวลาในระยะ 28 วัน โดยแต่ละบุคคลอาจมีระยะรอบเดือนที่แตกต่างกัน ดังนั้น จึงควรปรึกษาแพทย์ถึงปริมาณการใช้ยาอย่างละเอียดก่อนเสมอ
การใช้ยา
Norethisterone
ใช้ยาตามปริมาณที่แพทย์สั่งอย่างเคร่งครัด และปรึกษาแพทย์ก่อนหยุดใช้ยาทุกครั้ง
รับประทานยาเม็ดพร้อมน้ำดื่ม ซึ่งอาจรับประทานพร้อมหรือไม่พร้อมกับมื้ออาหารก็ได้
ห้ามใช้ยาที่หมดอายุ
ควรเก็บยาในบรรจุภัณฑ์ที่มากับตัวยาในอุณหภูมิที่ต่ำกว่า 25 องศาเซลเซียส และให้พ้นจากมือเด็ก
หากลืมใช้ยา ให้ใช้ยาทันทีที่นึกขึ้นได้ หากใกล้กับช่วงเวลาในการใช้ยาครั้งต่อไป ให้ข้ามยาครั้งที่ลืมไป และไม่ควรเพิ่มปริมาณยาเพื่อทดแทน
หากรับประทานยาเกินขนาด อาจมีอาการคลื่นไส้ อาเจียน หน้าอกขยาย หรือเลือดออกทางช่องคลอด ควรไปพบแพทย์ทันที
ผลข้างเคียงจากการใช้ยา
Norethisterone
ยา Norethisterone อาจก่อให้เกิดผลข้างเคียงต่าง ๆ ดังนี้
ปวดศีรษะ ปวดท้อง ท้องเสีย
หน้าอกบวม หรือมีอาการเจ็บหน้าอก
เป็นสิว หรือมีฝ้า
สับสน
ปากแห้ง
มีปัญหาในการนอน
มีปัญหาทางสายตา
มี
เลือดออกทางช่องคลอด
ประจำเดือนมาไม่ปกติ
ชัก
หากอาการข้างเคียงข้างต้นไม่ดีขึ้นหรือมีความรุนแรง ผู้ป่วยควรไปพบแพทย์เพื่อรับการตรวจรักษา โดยเฉพาะอย่างยิ่ง ควรรีบไปพบแพทย์ทันทีหากแสดงอาการรุนแรงดังต่อไปนี้
อาการแพ้ เช่น มีอาการบวมบริเวณใบหน้า มือ เท้า หายใจลำบาก และมีผื่นคันตามผิวหนัง
มีอาการของภาวะลิ่มเลือดอุดตัน เช่น ขาข้างใดข้างหนึ่ง หรือทั้ง 2 ข้างปวดและบวมมาก เจ็บแน่นหน้าอก
หายใจหอบเหนื่อย
ไอเป็นเลือด อ่อนแรง
เห็นภาพซ้อน พูดไม่ชัด
และหน้ามืดเป็นลม
อาการไมเกรนต่าง ๆ ที่อาจคงอยู่และทวีความรุนแรงขึ้น
ปวดหัวอย่างต่อเนื่อง
กลับมาเผชิญภาวะซึมเศร้าอีกครั้งหลังจากเคยเป็นมาก่อน
ทั้งนี้ ผู้ป่วยควรสังเกตอาการเจ็บป่วยอื่น ๆ ที่เกิดขึ้น ปรึกษาแพทย์หรือเภสัชกรหากมีข้อสงสัย และศึกษาผลข้างเคียงที่อาจเกิดขึ้นได้ก่อนใช้ยา เพื่อเตรียมรับมืออาการและรับการรักษาได้อย่างเหมาะสมต่อไป
ดูเพิ่มเติมเกี่ยวกับ :