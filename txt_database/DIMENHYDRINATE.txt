Dimenhydrinate (ไดเมนไฮดริเนต)
Dimenhydrinate (ไดเมนไฮดริเนต)
หรือยาแก้วิงเวียน เป็นยาใช้สำหรับป้องกันและรักษาอาการคลื่นไส้ อาเจียน วิงเวียนศีรษะ และภาวะป่วยที่เกิดจากการเดินทาง เช่น เมารถ เมาเรือ
นอกจากนี้ ยา Dimenhydrinate ยังอาจถูกใช้เพื่อรักษาโรคหรือภาวะผิดปกติอื่น ๆ ด้วยเช่นกัน โดยจะขึ้นอยู่กับดุลยพินิจของแพทย์ผู้รักษา
เกี่ยวกับยา Dimenhydrinate
กลุ่มยา
ยาต้านฮิสตามีน ยาต้านคลอไลเนอร์จิก
ประเภทยา
ยาตามใบสั่งแพทย์ ยาหาซื้อได้เอง
สรรพคุณ
ป้องกันและรักษาอาการคลื่นไส้ อาเจียน วิงเวียนศีรษะ
กลุ่มผู้ป่วย
เด็กและผู้ใหญ่
การใช้ยาในหญิงตั้งครรภ์และผู้ให้นมบุตร
Category B
จากการศึกษาในสัตว์ ไม่พบความเสี่ยงในการทำให้เกิดความผิดปกติของตัวอ่อนในครรภ์สัตว์ แต่ไม่มีการศึกษาในมนุษย์หรืออาจพบผลไม่พึงประสงค์ในสัตว์ และยังไม่พบความเสี่ยงในมนุษย์เมื่อใช้ในช่วงสามเดือนแรกของการตั้งครรภ์ รวมทั้งไม่มีหลักฐานทางการศึกษาที่แสดงให้เห็นว่ามีความเสี่ยงเมื่อใช้ในช่วงหลังเดือนที่สามเป็นต้นไป ดังนั้น ผู้ที่กำลังตั้งครรภ์หรืออยู่ในช่วงให้นมบุตรควรแจ้งให้แพทย์ทราบก่อนใช้ยา Dimenhydrinate
รูปแบบของยา
ยารับประทาน ยาฉีด และยาเหน็บ
คำเตือนการใช้ยา Dimenhydrinate
เพื่อความปลอดภัยในการใช้ยาแก้วิงเวียน Dimenhydrinate ผู้ที่ใช้ยานี้ควรปฏิบัติตามคำแนะนำดังต่อไปนี้
ควรหลีกเลี่ยงการใช้ยา Dimenhydrinate หากอยู่ในกลุ่มผู้ป่วยต่อไปนี้ ได้แก่ ผู้ที่มีประวัติแพ้ยา Dimenhydrinate กำลังใช้ยาโซเดียมออกซิเบต (Sodium Oxybate) หรือมีประวัติใช้ยาต้านเศร้าในกลุ่ม MAO ในช่วง 14 วันที่ผ่านมา เช่น
ยาฟีเนลซีน
(Phenelzine) เซเลกิลีน (Selegiline) ลีเนโซลิด (Linezolid) ราซากิลีน (Rasagiline) และไอโซคาร์บอกซาซิด (Isocarboxazid)
แจ้งให้แพทย์หรือเภสัชกรทราบก่อนใช้ยานี้ หากมีโรคประจำตัวหรือกำลังป่วยเป็นโรคดังต่อไปนี้ ได้แก่
หอบหืด
ปอดอุดกั้นเรื้อรัง โรคปอด โรคตับ ถุงลมโป่งพอง ภาวะหยุดหายใจขณะหลับ โรคกระเพาะ ลำไส้อุดตัน ทางเดินปัสสาวะอุดตัน แผลในกระเพาะอาหาร ต่อมลูกหมากโต ชัก ไทรอยด์ ต้อหิน ความดันในลูกตาสูง โรคหัวใจ หัวใจเต้นผิดจังหวะ เบาหวาน ความดันโลหิตสูง โรคโพรพีเรีย มีปัญหาเกี่ยวกับการอุจจาระ หรือมีอาการหายใจหอบเหนื่อย
ผู้ที่กำลังกำลังตั้งครรภ์ อยู่ในช่วงให้นมบุตร หรือกำลังวางแผนตั้งครรภ์ ควรปรึกษาแพทย์ก่อนใช้ยานี้
ไม่ควรใช้ยานี้ควบคู่กับยาแก้วิงเวียนอื่น ๆ ที่มีส่วนผสมของยานี้ด้วย หรือยาชนิดที่คล้ายกัน เช่น
ยาแก้แพ้
หากไม่แน่ใจให้ปรึกษาแแพทย์หรือเภสัชกรก่อน
ไม่ควรใช้ยาแก้วิงเวียนควบคู่กับยาที่ทำให้ง่วงซึมหรือแอลกอฮอล์ เพราะอาจส่งผลให้ความสามารถในการขับขี่หรือการทำกิจกรรมใด ๆ ลดลง และเกิดอันตรายได้
ยานี้อาจส่งผลให้มีอาการง่วงซึมหรือมึนงง ดังนั้น ผู้ใช้ยาควรหลีกเลี่ยงการใช้ยาขณะทำงานที่ต้องใช้เครื่องจักรหรือขับรถ รวมถึงกิจกรรมใด ๆ ที่อาจก่อให้เกิดอันตราย และระหว่างใช้ยาควรนั่งหรือยืนขึ้นช้า ๆ รวมถึงให้นั่งหรือนอนลงเมื่อมีอาการเวียนศีรษะ
ระหว่างใช้ยา หลีกเลี่ยงการอยู่ท่ามกลางแดด สภาพอากาศร้อน รวมทั้งการออกกำลังกายหรือทำกิจกรรมที่อาจทำให้เกิดภาวะฉุกเฉินจากความร้อนหรือ
โรคลมแดด
ตามมา
ยาแก้วิงเวียน Dimenhydrinate อาจส่งผลให้เกิดอาการแพ้แสงแดดได้ ดังนั้น ในระหว่างใช้ยานี้ ควรหลีกเลี่ยงการเผชิญแสงแดด หรืออาจป้องกันโดยใช้
ครีมกันแดด
หรือสวมเสื้อคลุม
ผู้สูงอายุและเด็กที่ต้องใช้ยานี้ควรปฏิบัติตามคำแนะนำของแพทย์อย่างเคร่งครัด เนื่องจากผู้ป่วยกลุ่มนี้อาจเกิดผลข้างเคียงได้ง่าย
เด็กอายุต่ำกว่า 2 ปีไม่ควรใช้ยานี้โดยไม่ได้ปรึกษาแพทย์ก่อน
ปริมาณการใช้ยา Dimenhydrinate
ปริมาณการใช้ยาแก้วิงเวียน Dimenhydrinate จะขึ้นอยู่กับอายุของผู้ป่วย จุดประสงค์ในการรักษา และดุลยพินิจของแพทย์ โดยมีตัวอย่างการใช้ยาดังนี้
เมารถ คลื่นไส้ อาเจียน และบ้านหมุน
การใช้ยาแก้วิงเวียน Dimenhydrinate เพื่อรักษาอาการ
เมารถ
คลื่นไส้ อาเจียน และบ้านหมุนจะมีอยู่หลัก ๆ 3 รูปแบบ ได้แก่ ยารับประทาน ยาฉีด และยาเหน็บ โดยมีตัวอย่างการใช้ยาแต่ละรูปแบบดังต่อไปนี้
ยาฉีด
ตัวอย่างการใช้ยาแก้วิงเวียน Dimenhydrinate ชนิดฉีด เพื่อรักษาอาการเมารถ คลื่นไส้ อาเจียน และบ้านหมุน ได้แก่
ผู้ใหญ่
แพทย์จะค่อย ๆ ฉีดยาเข้ากล้ามเนื้อหรือหลอดเลือดในปริมาณ 50–100 มิลลิกรัม ทุก 4 ชั่วโมง โดยการฉีดยาแต่ละครั้ง แพทย์จะค่อย ๆ ให้ยาอย่างช้า ๆ เป็นระยะเวลา 2 นาที
เด็ก
แพทย์จะฉีดยาเข้ากล้ามเนื้อในปริมาณ 1.25 มิลลิกรัม/น้ำหนักตัว 1 กิโลกรัม หรือ 37.5 มิลลิกรัม/พื้นที่ขนาดร่างกาย 1 ตารางเมตร วันละ 4 ครั้ง ไม่เกิน 300 มิลลิกรัม/วัน
ยารับประทาน
ตัวอย่างการใช้ยาแก้วิงเวียน Dimenhydrinate ชนิดรับประทาน เพื่อรักษาอาการเมารถ
คลื่นไส้
อาเจียน และบ้านหมุน ได้แก่
ผู้ใหญ่
ให้รับประทานยาในปริมาณ 50–100 มิลลิกรัม ทุก 4–6 ชั่วโมง โดยปริมาณยาสูงสุดใน 1 วันจะไม่เกิน 300–400 มิลลิกรัม แต่ในกรณีที่แพทย์ใช้สำหรับป้องกันอาการเมารถ แพทย์จะให้ผู้ป่วยรับประทานยาก่อนทำกิจกรรมที่อาจส่งผลให้เกิดอาการ 30 นาที–1 ชั่วโมง ทั้งนี้ ในบางกรณี ปริมาณการรับประทานยาอาจแตกต่างกันไปบ้างตามดุลยพินิจของแพทย์ ซึ่งผู้ป่วยควรรับประทานยาตามคำแนะนำของแพทย์ผู้รักษาเป็นหลัก
เด็กที่อายุมากกว่า 12 ปีขึ้นไป
ให้รับประทานยาในปริมาณเดียวกับผู้ใหญ่
เด็กอายุ 6–12 ปี
ให้รับประทานยาในปริมาณ 25–50 มิลลิกรัม ทุก 6–8 ชั่วโมง โดยปริมาณยาสูงสุดใน 1 วันจะไม่เกิน 150 มิลลิกรัม
เด็กอายุ 2–5 ปี
ให้รับประทานยาในปริมาณ 12.5–25 มิลลิกรัม ทุก 6–8 ชั่วโมง โดยปริมาณยาสูงสุดใน 1 วันจะไม่เกิน 75 มิลลิกรัม
ยาเหน็บ
ตัวอย่างการใช้ยาแก้วิงเวียน Dimenhydrinate ชนิดยาเหน็บ เพื่อรักษาอาการเมารถ คลื่นไส้ อาเจียน และ
บ้านหมุน
ได้แก่
ผู้ใหญ่
แพทย์จะให้เหน็บยาในปริมาณ 50–100 มิลลิกรัม ทุก 6–8 ชั่วโมง แต่ในกรณีที่แพทย์ใช้สำหรับป้องกันอาการเมารถ แพทย์จะให้ผู้ป่วยเหน็บยาก่อนทำกิจกรรมที่อาจส่งผลให้เกิดอาการ 30 นาที หรือ 1–2 ชั่วโมง
เด็กอายุ 8–12 ปี
แพทย์จะให้เหน็บยาในปริมาณ 50 มิลลิกรัม ทุก 8–12 ชั่วโมง
การใช้ยา Dimenhydrinate
ผู้ที่ใช้ยาแก้วิงเวียน Dimenhydrinate ควรใช้ยาตามคำแนะนำของแพทย์ เภสัชกร หรือฉลากยาอย่างเคร่งครัด เพื่อความปลอดภัยต่อร่างกายและลดความเสี่ยงต่อการเกิดผลข้างเคียงจากยา
สำหรับผู้ที่ใช้ยาชนิดรับประทาน ยารับประทานของยาแก้วิงเวียน Dimenhydrinate อาจมีได้หลายรูปแบบ ไม่ว่าจะเป็นแบบเม็ดหรือแบบแคปซูลที่รับประทานกับน้ำ แบบเคี้ยว ไปจนถึงรูปแบบยาน้ำ โดยในกรณีที่ใช้ยารับประทานยาชนิดเม็ด ผู้ใช้ยาควรดื่มน้ำตามประมาณ 1 แก้ว ส่วนกรณีที่ใช้ยาชนิดเคี้ยว ควรเคี้ยวยาให้ละเอียดก่อนกลืน และกรณีใช้ยาชนิดน้ำ ควรเขย่าขวดยาเพื่อให้ยากระจายทั่วทั้งขวดก่อนรับประทาน
ทั้งนี้ สำหรับยารับประทานชนิดน้ำ ผู้ที่ใช้ยาควรหลีกเลี่ยงการใช้ยา หากพบสิ่งแปลกปลอมในยา หรือพบว่ายามีสีเปลี่ยนไป หรือขวดใส่ยามีรอยแตกรั่ว
หากผู้ที่ต้องการใช้ยานี้เพื่อป้องกันอาการเมารถ ควรรับประทานยาก่อนการทำกิจกรรมหรือออกเดินทางอย่างน้อย 30 นาที
หากลืมรับประทานยา ให้ผู้ใช้ยารีบรับประทานยาทันทีที่นึกได้ แต่หากใกล้ถึงรอบรับประทานยารอบถัดไปแล้ว ให้ผู้ใช้ยาข้ามไปรับประทานยารอบถัดไปได้เลยโดยไม่จำเป็นต้องเพิ่มปริมาณยาเป็น 2 เท่า
สำหรับการเก็บรักษายา ให้เก็บยาในที่แห้ง หลีกเลี่ยงแสงแดดและความชื้น และควรเก็บยาให้พ้นมือเด็กเสมอ
ปฏิกิริยาระหว่างยา Dimenhydrinate กับยาอื่น
ก่อนใช้ยา Dimenhydrinate ผู้ป่วยควรแจ้งให้แพทย์ทราบถึงยาที่กำลังใช้อยู่ โดยเฉพาะยาดังต่อไปนี้
ยาปฏิชีวนะในกลุ่มอะมิโนไกลโคลไซด์
(Aminoglycosides) เช่น ยาเจนตามัยซิน (Gentamicin) หรือยาโทรบามัยซิน (Tobramycin)
ยาชนิดใด ๆ ก็ตามที่อาจส่งผลให้เกิดอาการง่วงซึม เช่น
ยาฟีโนบาร์บิทัล
(Phenobarbital) หรือมอร์ฟีน (Morphine)
ยารักษา
ภาวะซึมเศร้า
เช่น ยานอร์ทริปไทลีน (Nortriptyline) ยาเดซิพรามีน (Desipramine)
ยารักษา
โรคพาร์กินสัน
เช่น ยาไตรเฮกซีเฟนิดิล (Trihexyphenidyl)
ทั้งนี้ กลุ่มยาในข้างต้นเป็นเพียงส่วนหนึ่งเท่านั้น ดังนั้น หากผู้ป่วยกำลังใช้ผลิตภัณฑ์สมุนไพร ผลิตภัณฑ์อาหารเสริมต่าง ๆ และยารักษาโรคหรือภาวะผิดปกติอื่น ๆ อยู่ ผู้ป่วยก็ควรแจ้งให้แพทย์ทราบเช่นกัน
ผลข้างเคียงจากการใช้ยา Dimenhydrinate
การใช้ยาแก้วิงเวียน Dimenhydrinate อาจส่งผลให้ผู้ใช้ยาเกิดผลข้างเคียงบางอย่างได้ โดยผลข้างเคียงที่มักพบได้ เช่น อาการง่วงซึม ปากแห้ง คอแห้ง จมูกแห้ง เวียนศีรษะ ตาพร่า กล้ามเนื้อไม่มีแรง
แสบขณะปัสสาวะ
เบื่ออาหาร วิตกกังวล และน้ำมูกหรือเสมหะเหนียวข้น ซึ่งผู้ที่ใช้ยาควรไปพบแพทย์ หากเกิดอาการเหล่านี้แล้วพบว่าอาการไม่ดีขึ้นหรือแย่ลง
อย่างไรก็ตาม ผู้ที่ใช้ยาแก้วิงเวียน Dimenhydrinate ควรรีบไปพบแพทย์ทันที หากพบอาการในลักษณะดังต่อไปนี้
อาการ
แพ้ยา
เช่น มีผื่นขึ้น เวียนศีรษะรุนแรง หายใจไม่ออก เกิดอาการบวมบริเวณใบหน้า ริมฝีปาก ลำคอ มือ และเท้า
รู้สึกสับสน หรือเกิดการเปลี่ยนแปลงทางภาวะอารมณ์อย่างรุนแรง
หัวใจเต้นเร็วผิดปกติ
ตัวสั่น
ปัสสาวะไม่ออก
เจ็บหน้าอก
หายใจมีเสียงหวีด
มีไข้ หนาวสั่น
ชัก
เกิดรอยฟกช้ำ หรือมีเลือดออกตามร่างกาย
ดวงตาหรือผิวเปลี่ยนเป็นสีเหลือง