Paromomycin (พาโรโมมัยซิน)
Paromomycin (พาโรโมมัยซิน)
ยาปฏิชีวนะกลุ่มอะมิโนกลัยโคไซด์ ออกฤทธิ์ยับยั้งการเจริญเติบโตของปรสิตหรือพยาธิในลำไส้ นำมาใช้รักษารักษาโรคบิดอะมีบา และใช้รักษาเป็นยาเสริมในโรคสมองจากโรคตับ (Hepatic Encephalopathy) นอกจากนี้ อาจใช้รักษาโรคอื่น ๆ ตามดุลยพินิจของแพทย์ด้วย
ยา Paromomycin มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Paromomycin
กลุ่มยา
ยาปฏิชีวนะกลุ่มอะมิโนกลัยโคไซด์
ประเภทยา
ยาตามใบสั่งแพทย์
สรรพคุณ
รักษาโรคบิดอะมีบา และโรคสมองจากโรคตับ
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
คำเตือนในการใช้ยา Paromomycin
แจ้งให้แพทย์ทราบก่อนใช้ยานี้หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพรใด ๆ เพราะมียาหลายชนิดที่อาจมีปฏิกิริยากับยานี้
แจ้งให้แพทย์ทราบเกี่ยวกับโรคประจำตัวก่อนใช้ยา โดยเฉพาะ
โรคลำไส้อุดตัน
แจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยา Paromomycin ก่อนเข้ารับการรักษาใด ๆ
ผู้ที่แพ้สารทาร์ทราซีน (Tartrazine) ให้ปรึกษาแพทย์ก่อนใช้ยา เพราะผลิตภัณฑ์บางชนิดอาจมีสารชนิดนี้เจือปนอยู่
ห้ามใช้ยาติดต่อกันนานกว่าที่แพทย์แนะนำ เพราะอาจทำให้เกิดการติดเชื้อซ้ำซ้อนได้
ผู้ที่ตั้งครรภ์ วางแผนมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ
ปริมาณการใช้ยา Paromomycin
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
โรคบิดอะมีบาในลำไส้
เด็กและผู้ใหญ่
ใช้ยาปริมาณ 25-35 มิลลิกรัม/น้ำหนักตัว 1 กิโลกรัม/วัน โดยแบ่งรับประทาน 3 ครั้ง เป็นระยะเวลา 5-10 วัน
โรคสมองจากโรคตับ
ผู้ใหญ่
ใช้เป็นยาเสริม โดยรับประทานยาปริมาณ 4 กรัม/วัน แบ่งรับประทานในช่วงเวลา 5-6 วัน
การใช้ยา Paromomycin
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
รับประทานยา Paromomycin พร้อมอาหาร และต้องไม่ลืมใช้ยา เพื่อประสิทธิภาพในการรักษา
ใช้ยาอย่างต่อเนื่องตามที่แพทย์สั่งแม้อาการจะดีขึ้นแล้วก็ตาม
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
หากลืมรับประทานยา ให้รับประทานทันทีที่นึกขึ้นได้ หากใกล้กับเวลาที่ต้องใช้ยาในรอบถัดไป ให้ข้ามไปใช้ยารอบต่อไป และห้ามเพิ่มปริมาณยาเป็น 2 เท่า
ห้ามให้ผู้อื่นใช้ยานี้ และห้ามใช้ยาของผู้อื่น
แจ้งให้แพทย์ทราบหากอาการไม่ดีขึ้นหรือแย่ลง
เก็บยาไว้ที่อุณหภูมิห้อง ให้ห่างจากความชื้น โดยเก็บยาให้พ้นจากมือเด็กและสัตว์เลี้ยง
หาก
ยาหมดอายุ
ให้ทิ้งยาทันที โดยสอบถามแพทย์หรือเภสัชกรถึงวิธีการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Paromomycin
การใช้ยา Paromomycin อาจทำให้เกิดผลข้างเคียง เช่น
เบื่ออาหาร
คลื่นไส้ อาเจียน แสบร้อนกลางอก ปวดท้อง ท้องไส้ปั่นป่วน และท้องเสีย เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Paromomycin ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เป็นต้น
มีเสียงดังในหู สูญเสียการได้ยิน
เวียนศีรษะ ปวดศีรษะ
กล้ามเนื้ออ่อนแรง เป็นเหน็บชา
ดูเพิ่มเติมเกี่ยวกับ :