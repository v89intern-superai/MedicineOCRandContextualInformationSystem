Benzoyl Peroxide (เบนโซอิลเพอร์ออกไซด์)
Benzoyl Peroxide (เบนโซอิลเพอร์ออกไซด์)
เป็นยาทาสำหรับรักษาสิว มีสรรพคุณต้านเชื้อแบคทีเรียและช่วยทำให้ผิวแห้ง ส่งผลให้น้ำมันส่วนเกินและสิ่งสกปรกที่เป็นสาเหตุของการเกิดสิวถูกชะล้างออกจากใบหน้าได้ง่าย นอกจากนี้ แพทย์ยังอาจใช้ยาชนิดนี้เพื่อรักษาอาการอื่น ๆ ตามเห็นเหมาะสม เช่น แผลกดทับ เป็นต้น
เกี่ยวกับยา Benzoyl Peroxide
กลุ่มยา
ยารักษาสิว ยารักษาแผลกดทับ
ประเภทยา
ยาตามใบสั่งแพทย์ ยาหาซื้อได้เอง
สรรพคุณ
รักษาสิวและแผลกดทับ
กลุ่มผู้ป่วย
เด็กและผู้ใหญ่
รูปแบบของยา
ยาทาภายนอก
คำเตือนการใช้ยา Benzoyl Peroxide
ไม่ควรใช้ยานี้ หากมีประวัติแพ้ยาเบนโซอิลเพอร์ออกไซด์หรือส่วนประกอบใด ๆ ในยา
ผิวแพ้ง่ายหรือไวต่อสารเคมีไม่ควรใช้ยานี้
หากมีปัญหาเกี่ยวกับผิวหนังหรือเป็นโรคผิวหนังควรปรึกษาแพทย์ก่อนใช้ยา
สตรีมีครรภ์หรืออยู่ในระหว่างให้นมบุตรควรปรึกษาแพทย์ก่อนใช้ยานี้
ห้ามใช้ยานี้กับเด็กโดยไม่ได้รับคำแนะนำจากแพทย์
ยาเบนโซอิลเพอร์ออกไซด์เป็นยาใช้ภายนอก ห้ามใช้ยาทาภายในปากหรือบริเวณดวงตา
ปริมาณการใช้ยา Benzoyl Peroxide
รักษา
สิว
ผู้ใหญ่
ทายาเบนโซอิลเพอร์ออกไซด์ความเข้มข้น 2.5-10% วันละ 1-2 ครั้งหลังล้างหน้า หรืออาจเพิ่มเป็นวันละ 3 ครั้งตามคำแนะนำของแพทย์ โดยเริ่มใช้ครีมที่มีความเข้มข้นน้อยก่อน หากเป็นผลิตภัณฑ์ทำความสะอาดที่มีตัวยาชนิดนี้ ควรใช้วันละ 1-2 ครั้ง
เด็กอายุ 12 ปีขึ้นไป
ใช้ในปริมาณเทียบเท่ากับผู้ใหญ่
รักษา
แผลกดทับ
ผู้ใหญ่
ใช้โลชั่นความเข้มข้น 20% ทาทุก 8-12 ชั่วโมง
การใช้ยา Benzoyl Peroxide
ยานี้ควรใช้ภายใต้คำสั่งแพทย์และควรปฏิบัติตามคำแนะนำในเอกสารกำกับยาอย่างเคร่งครัด ไม่ควรใช้ยาในปริมาณมากกว่าหรือน้อยกว่าที่แนะนำ เพราะอาจส่งผลต่อการรักษาและเสี่ยงเกิดผลข้างเคียงได้
ยาเบนโซอิลเพอร์ออกไซด์อาจทำให้มีอาการ
แพ้ยา
หรือระคายเคืองต่อผิวหนังอย่างรุนแรง แต่พบได้ไม่บ่อย ดังนั้น ก่อนเริ่มต้นใช้ยา ควรทดสอบการแพ้โดยใช้ในปริมาณเพียงเล็กน้อยบริเวณที่มีสิว 1-2 แห่งติดต่อกันประมาณ 3 วัน หากไม่มีอาการผิดปกติจึงเริ่มใช้ในปริมาณปกติตั้งแต่วันที่ 4 เป็นต้นไป
สำหรับวิธีใช้ยา ควรล้างมือและผิวหนังบริเวณที่ต้องการทายาให้สะอาดและเช็ดให้แห้ง หากเป็นยาชนิดโลชั่นควรเขย่าขวดก่อนใช้ ส่วนยาทาสามารถใช้ได้ทันที โดยทาบาง ๆ ลงบนผิวเพื่อให้ซึมเข้าสู่ผิวหนังได้ง่าย หลีกเลี่ยงการทายาบริเวณปากหรือตา หากยาเข้าปาก ตา หรือจมูก ควรรีบล้างออกด้วยน้ำเปล่า ห้ามใช้ยานี้กับผิวหนังบริเวณที่ไหม้แดด มีผื่นจากการโดนลมแรง ผิวแห้งแตก ระคายเคือง  ถลอก หรืออีกเสบ ควรรอให้บริเวณดังกล่าวหายดีก่อน นอกจากนี้ ยาเบนโซอิลเพอร์ออกไซด์อาจกัดสีผมหรือเสื้อผ้าได้ จึงควรหลีกเลี่ยงไม่ให้ตัวยาสัมผัสเส้นผม เสื้อผ้า หรือของใช้อื่น ๆ
ยาเบนโซอิลเพอร์ออกไซด์อาจทำให้ผิวบอบบางลงและไวต่อแสงแดดได้ ระหว่างใช้ควรหลีกเลี่ยงการอยู่กลางแดดเป็นเวลานาน หรือใช้ครีมกันแดดที่มีค่า SPF ตั้งแต่ 30 ขึ้นไป หากผิวหนังไหม้แดดควรไปพบแพทย์ทันที นอกจากนี้ ขณะใช้ยาควรหลีกเลี่ยงผลิตภัณฑ์ทำความสะอาดหรือบำรุงผิวที่มีส่วนผสมของแอลกอฮอล์หรือสารเคมีที่อาจก่อให้เกิดการระคายเคือง เครื่องเทศ สารสมานผิว มะนาว ยาย้อมผม หรือยากัดสีผม รวมทั้งผลิตภัณฑ์ประเภทยาทาผิวหนังชนิดอื่น ๆ เว้นแต่จะได้รับคำแนะนำจากแพทย์
ผู้ที่ใช้เบนโซอิลเพอร์ออกไซด์จะเริ่มเห็นผลการรักษาหลังผ่านไป 3-4 สัปดาห์ หากอาการไม่ดีขึ้นควรปรึกษาแพทย์ ไม่ควรเลิกใช้ยากลางคัน เพราะอาจก่อให้เกิดผลข้างเคียงไม่พึงประสงค์ได้
ผลข้างเคียงจากการใช้ยา Benzoyl Peroxide
การใช้ยาเบนโซอิลเพอร์ออกไซด์อาจส่งผลให้เกิดการระคายเคืองผิวหนังหรือมีอาการแพ้อย่างรุนแรงได้ ควรหยุดใช้ยาและรีบไปพบแพทย์ทันที หากมีสัญญาณของอาการแพ้ เช่น
ลมพิษ
หายใจลำบาก วิงเวียนศีรษะ ใบหน้า ริมฝีปาก ลิ้น หรือคอบวม
ผิวลอก
หรือมีอาการบวม คัน แดง แสบร้อน พุพอง
ส่วนผลข้างเคียงชนิดไม่รุนแรงที่อาจเกิดขึ้นกับผิวหนังบริเวณที่ทายา มีดังนี้
ผิวหนังแห้ง ลอก หรือตกสะเก็ด
รู้สึกแสบผิว หรือมีผิวไหม้เล็กน้อย
ผิวหนังแดงหรือระคายเคือง
มีอาการคันหรือปวดแสบ
ดูเพิ่มเติมเกี่ยวกับ :