Clonidine (โคลนิดีน)
Clonidine (โคลนิดีน)
เป็นยาลดความดันโลหิต ออกฤทธิ์ช่วยลดระดับสารเคมีในเลือด ซึ่งจะช่วยให้หลอดเลือดคลายตัว ส่งผลให้หัวใจเต้นช้าลงและเลือดสามารถไหลผ่านได้ง่ายขึ้น ใช้รักษาโรคความดันโลหิตสูง ลดอาการผิวหนังแดงในวัยทอง ป้องกันอาการปวดไมเกรน ระงับ
อาการปวดรุนแรงจากมะเร็ง
และอาจใช้รักษาโรคอื่น ๆ ตามดุลยพินิจของแพทย์
ยา Clonidine มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Clonidine
กลุ่มยา
ยาลดความดันโลหิต
ประเภทยา
ยาตามใบสั่งแพทย์
สรรพคุณ
ลดความดันโลหิต ลดอาการผิวหนังแดงของวัยทอง ป้องกันปวดไมเกรน และระงับอาการปวดรุนแรงจากมะเร็ง
กลุ่มผู้ป่วย
ผู้ใหญ่
รูปแบบของยา
ยารับประทาน ยาฉีด แผ่นแปะ
คำเตือนในการใช้ยา Clonidine
แจ้งให้แพทย์ทราบก่อนใช้ยานี้ หากมีประวัติ
แพ้ยา
หรือส่วนประกอบของยาชนิดนี้
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพรใด ๆ เพราะมียาหลายชนิดที่อาจมีปฏิกิริยากับยานี้ โดยเฉพาะยาเกี่ยวกับโรคหัวใจและความดันชนิดอื่น ๆ ยารักษาโรคซึมเศร้า และยาชนิดอื่นที่มีส่วนประกอบของยา Clonidine
ปรึกษาแพทย์ก่อนใช้ยานี้เสมอหากเคยแพ้ยาชนิดแผ่นแปะที่มีตัวยา Clonidine ความดันต่ำ ป่วยเป็นโรคไต โรคหัวใจ
โรคหลอดเลือดหัวใจ
หัวใจเต้นผิดปกติ หัวใจเต้นช้า มีประวัติหัวใจขาดเลือด หรือโรคหลอดเลือดสมอง
ผู้สูงอายุต้องระมัดระวังในการใช้ยานี้ เพราะเสี่ยงเกิดผลข้างเคียงจากการใช้ยาได้สูง
หญิงตั้งครรภ์ วางแผนมีบุตร หรือกำลังให้นมบุตร ให้ปรึกษาแพทย์ถึงข้อดีและข้อเสียก่อนใช้ยา และหากตั้งครรภ์ระหว่างที่ใช้ยานี้ ให้แจ้งแพทย์ทันที
หลีกเลี่ยงการดื่มแอลกอฮอล์ระหว่างที่ใช้ยานี้ เพราะอาจเพิ่มความเสี่ยงให้เกิดผลข้างเคียงได้
ระหว่างที่ใช้ยานี้ ให้หลีกเลี่ยงการขับรถหรือการทำงานเกี่ยวกับเครื่องจักร เพราะยาอาจทำให้เกิดอาการเวียนศีรษะหรือง่วงซึมอย่างรุนแรง ซึ่งอาจทำให้ผู้ป่วยเกิดอุบัติเหตุได้
ปริมาณการใช้ยา Clonidine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษา
ความดันโลหิตสูง
ผู้ใหญ่
ยาชนิดรับประทาน
ใช้ยาปริมาณเริ่มต้น 50-100 ไมโครกรัม วันละ 3 ครั้ง โดยเพิ่มปริมาณทุกวันที่ 2 หรือ 3 ขึ้นอยู่กับการตอบสนองต่อยา ปริมาณยาสำหรับควบคุมอาการ ให้รับประทานยา 300-1,200 ไมโครกรัม/วัน บางรายอาจต้องรับประทานยาในปริมาณตั้งแต่ 1,800 ไมโครกรัม/วันขึ้นไป โดยมีปริมาณสูงสุดไม่เกิน 2,400 ไมโครกรัม/วัน
ยาชนิดแผ่นแปะให้ยาซึมผ่านเข้าทางผิวหนัง
ใช้แผ่นแปะที่ผิวหนังเพื่อปลดปล่อยยาปริมาณ 100-300 ไมไครกรัมภายใน 24 ชั่วโมง โดยใช้สัปดาห์ละ 1 ครั้ง
รักษาความดันโลหิตสูงขั้นวิกฤต
ผู้ใหญ่
ฉีดยาเข้าทางหลอดเลือดดำปริมาณ 150-300 ไมโครกรัม โดยให้ยาเข้าสู่ร่างกายช้า ๆ เป็นเวลาประมาณ 10-15 นาที อาจฉีดยาซ้ำอีกครั้งหลังจากนั้น 24 ชั่วโมงในปริมาณไม่เกิน 750 ไมโครกรัม
รักษาอาการผิวหนังแดงใน
วัยทอง
และป้องกันการปวด
ไมเกรน
ผู้ใหญ่
รับประทานยาปริมาณ 50 ไมโครกรัม วันละ 2 ครั้ง และอาจเพิ่มปริมาณถึง 75 ไมโครกรัม วันละ 2 ครั้ง หากอาการไม่ดีขึ้นหลังจากผ่านไป 2 สัปดาห์
รักษาความเจ็บปวดจากมะเร็ง
ผู้ใหญ่
ใช้ยาปริมาณเริ่มต้น 30 ไมโครกรัม/ชั่วโมง โดยให้ยาทางช่องเหนือไขสันหลัง (Epidural) ร่วมกับยาโอปิออยด์อย่างต่อเนื่อง การปรับปริมาณยาขึ้นอยู่กับการตอบสนองต่อยาของผู้ป่วย
การใช้ยา Clonidine
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยาในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
สามารถใช้ยา Clonidine พร้อมอาหารหรือไม่ก็ได้ โดยมักจะใช้เวลาเช้าและก่อนนอน
ห้ามหัก บด หรือเคี้ยวยา Clonidine ชนิดยาเม็ดที่ออกฤทธิ์นาน แต่ให้กลืนลงไปทั้งเม็ด หากมีปัญหาในการกลืนยาก็ควรไปปรึกษาแพทย์
หลีกเลี่ยงการใช้ยา Clonidine รูปแบบที่แตกต่างกันในเวลาเดียวกัน
หากจำเป็นต้องเข้ารับการผ่าตัดระหว่างที่ใช้ยานี้ อาจต้องหยุดใช้ยาชั่วคราว
ห้ามหยุดใช้ยานี้อย่างกะทันหัน เพราะอาจก่อให้เกิดอาการถอนยา หากต้องการหยุดยาให้ปรึกษาแพทย์ก่อนเสมอ
หากป่วยพร้อมกับอาเจียน ให้ปรึกษาแพทย์ก่อนใช้ยา เพราะการเจ็บป่วยติดต่อกันเป็นเวลานานอาจทำให้ร่างกายดูดซึมยาได้ยาก และอาจนำไปสู่อาการถอนยา โดยเฉพาะในเด็ก
ผู้ที่ใช้ยานี้รักษาความดันโลหิตสูงต้องใช้ยาอย่างต่อเนื่องตามที่แพทย์สั่ง ห้ามหยุดยาด้วยตนเองแม้อาการจะดีขึ้นแล้วก็ตาม
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป และไม่เพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที เพราะอาจทำให้เกิดอาการ เช่น ความดันโลหิตสูงในระดับอันตรายจนปวดศีรษะรุนแรง
เลือดกำเดาไหล
วิตกกังวล แน่นหน้าอก หายใจไม่อิ่ม คล้ายจะหมดสติ เป็นต้น
เก็บยาไว้ในอุณหภูมิห้อง ให้ห่างจากความร้อน แสงแดด และความชื้น โดยเก็บให้พ้นมือเด็กและสัตว์เลี้ยงด้วย
ผลข้างเคียงจากการใช้ยา Clonidine
การใช้ยา Clonidine อาจทำให้เกิดผลข้างเคียง ได้แก่ เวียนศีรษะ ง่วงซึม เหนื่อย หงุดหงิด ไม่อยากอาหาร ปากแห้ง ท้องผูก ตาแห้ง รู้สึกไม่สบายตาเมื่อใส่คอนแทคเลนส์ ฝันร้าย นอนไม่หลับ เป็นต้น ซึ่งหากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
นอกจากนี้ หากพบผลข้างเคียงที่รุนแรงจากการใช้ยา Clonidine ดังต่อไปนี้ ควรหยุดใช้ยาหรือไปพบแพทย์ทันที
ปวดศีรษะรุนแรง มองเห็นไม่ชัด
หายใจไม่อิ่ม แน่นหน้าอกรุนแรง หัวใจเต้นผิดปกติ หัวใจเต้นช้า
เลือดกำเดาไหล
สับสน วิตกกังวล อารมณ์แปรปรวน
วิงเวียน คล้ายจะหมดสติ
อาการแพ้ยา เช่น คัน มีผื่นขึ้น ใบหน้าบวม คอบวม ลิ้นบวม เวียนศีรษะรุนแรง และมีปัญหาในการหายใจ เป็นต้น
ดูเพิ่มเติมเกี่ยวกับ :