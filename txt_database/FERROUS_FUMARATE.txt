เฟอรัสฟูมาเรต (Ferrous Fumarate)
Ferrous Fumarate (เฟอรัสฟูมาเรต)
เป็นยาเสริมธาตุเหล็ก ใช้รักษาหรือป้องกันภาวะ
โลหิตจาง
(Anemia) จากการขา
ดธาตุเหล็ก
(Iron) ซึ่งเป็นแร่ธาตุสำคัญในการสร้างเม็ดเลือดแดงที่ช่วยลำเลียงออกซิเจนไปเลี้ยงเซลล์ต่าง ๆ ในร่างกาย นอกจากนี้ อาจนำมาใช้รักษาอาการอื่น ๆ ตามดุลยพินิจของแพทย์
เกี่ยวกับยา
Ferrous Fumarate
กลุ่มยา
ยาเสริมธาตุเหล็ก
ประเภทยา
ยาตามใบสั่งแพทย์ ยาที่หาซื้อได้เอง
สรรพคุณ
รักษาหรือป้องกันภาวะโลหิตจางจากการขาดธาตุเหล็ก
กลุ่มผู้ป่วย
เด็กและผู้ใหญ่
การใช้ยาในหญิงตั้งครรภ์และผู้ให้นมบุตร
ยังไม่มีการจัดหมวดหมู่ของยาชนิดนี้จากองค์การอาหารและยาแห่งสหรัฐอเมริกาหรือ FDA โดยทั่วไป ยานี้ถือเป็นยาเสริมธาตุเหล็กที่ปลอดภัย แต่ในบางกรณียาอาจส่งผลกระทบต่อมารดาหรือทารกในครรภ์ได้
สตรีมีครรภ์และผู้ที่ให้นมบุตรควรปรึกษาแพทย์ก่อนการใช้ยา
รูปแบบของยา
ยารับประทาน
คำเตือนการใช้ยา
Ferrous Fumarate
เพื่อความปลอดภัยในการใช้ยา
Ferrous Fumarate
ผู้ป่วยควรระมัดระวังและปฏิบัติตามคำแนะนำดัง
นี้
แจ้งให้แพทย์ทราบหากมีประวัติการแพ้ยาหรือส่วนประกอบของยา
Ferrous Fumarate
รวมถึงยาชนิดอื่น ๆ เพราะอาจก่อให้เกิดผลกระทบต่อร่างกาย
แจ้งให้แพทย์ทราบก่อนใช้ยาหากมีภาวะธาตุเหล็กในร่างกายมากเกินไป มีภาวะโลหิตจางที่มีเม็ดเลือดแดงเล็ก มีความปกติอื่น ๆ เกี่ยวกับเม็ดเลือดแดง มีประวัติการผ่าตัดกระเพาะอาหาร มีแผลในกระเพาะอาหารที่ยังรักษาไม่หาย เป็นโรคลำไส้ใหญ่อักเสบเรื้อรัง
โรคข้ออักเสบ
รูมาตอยด์
โรคไต
โรคตับ
และเป็น
ผู้ที่ต้องเข้ารับการถ่ายเลือดอยู่เสมอ
แจ้งให้แพทย์ทราบหากวางแผนที่จะตั้งครรภ์ กำลังตั้งครรภ์ หรือต้องให้นมบุตร เนื่องจากในบางกรณี
ยาอาจส่งผลกระทบต่อมารดาหรือทารกในครรภ์ได้
การรับประทานยา Ferrous Fumarate ในปริมาณที่เกินกำหนดสำหรับเด็กอายุน้อยกว่า 6 ปีอาจทำให้เกิดอันตรายถึงแก่ชีวิตได้
ปริมาณการใช้ยา Ferrous Fumarate
ปริมาณและระยะเวลาในการใช้ยา Ferrous Fumarate ขึ้นอยู่กับดุลยพินิจของแพทย์ผู้รักษา โดยตัวอย่างการใช้ยามีดังนี้
ภาวะโลหิตจางจากการขาดธาตุเหล็ก
ตัวอย่างการใช้ยา Ferrous Fumarate เพื่อรักษา
ภาวะโลหิตจางจากการขาดธาตุเหล็ก
โดยคิดจากปริมาณธาตุเหล็กที่ร่างกายสามารถดูดซึมได้
เด็ก
รับประทาน 3–6 มิลลิกรัม/น้ำหนักตัว 1 กิโลกรัม/วัน โดยแบ่งเป็น 3 ครั้ง
ปริมาณยาสูงสุดไม่เกินครั้งละ 200 มิลลิกรัม/วัน
ผู้ใหญ่
รับประทาน 65–200 มิลลิกรัม/วัน โดยแบ่งเป็น 3 ครั้ง
ตัวอย่างการใช้ยา Ferrous Fumarate เพื่อป้องกันภาวะโลหิตจางจากการขาดธาตุเหล็ก โดยคิดจากปริมาณธาตุเหล็กที่ร่างกายสามารถดูดซึมได้
เด็กอายุ 6 เดือนขึ้นไปแต่ไม่เกิน 2 ปี
รับประทาน 10–12.5 มิลลิกรัม/วัน
เด็กอายุ 2 ปีขึ้นไปแต่ไม่เกิน 5 ปี
รับประทาน 30 มิลลิกรัม/วัน
เด็กอายุ 5 ปีขึ้นไปและผู้ใหญ่
รับประทาน 30–60 มิลลิกรัม/วัน
การใช้ยา Ferrous Fumarate
ยา Ferrous Fumarate สามารถดูดซึมได้ดีหากรับประทานในขณะที่ท้องว่าง จึงควรรับประทานอย่างน้อย 1 ชั่วโมงก่อนมื้ออาหารหรือ 2 ชั่วโมงหลังมื้ออาหาร หากมีอาการระคายเคืองกระเพาะอาหารสามารถรับประทานยาพร้อมกับมื้ออาหารได้
เพื่อช่วยให้ร่างกายสามารถดูดซึมธาตุเหล็กได้ดีขึ้น แพทย์อาจแนะนำให้ผู้ป่วยรับประทานยาร่วมกับน้ำส้มหรืออาหารเสริม
วิตามินซี
ขณะเดียวกันควรหลีกเลี่ยงอาหารบางประเภทที่จะทำให้ประสิทธิภาพการดูดซึมลดลง เช่น ธัญพืช อาหารที่มีกากใยสูง ซีเรียล ไข่ นม ผลิตภัณฑ์จากนม ชา และกาแฟ
ยา Ferrous Fumarate มีทั้งชนิดเม็ด แคปซูล และยาน้ำ ซึ่งมีวิธีการรับประทานแตกต่างกันดังนี้
ยาชนิดเม็ดหรือแคปซูลควรกลืนทีเดียวทั้งเม็ด ไม่ควรบดหรือเคี้ยวตัวยาก่อนกลืน
ยาชนิดน้ำควรเขย่าขวดก่อน ผู้ใหญ่ควรใช้ช้อนตวงยาโดยเฉพาะ โดยผสมยากับน้ำแล้วดื่มผ่านหลอดดูดเพื่อป้องกันผิวฟันเป็นคราบจากยา ในเด็กเล็กให้ใช้หลอดหยดยาลงบริเวณโคนลิ้นโดยตรง สามารถผสมยาในเครื่องดื่มหรืออาหารอื่น ๆ เพื่อให้เด็กรับประทานได้ง่ายขึ้น
ในกรณีที่ลืมรับประทานยาตามเวลาที่กำหนด ให้รับประทานทันทีเมื่อนึกขึ้นได้ แต่ถ้าหากนึกขึ้นได้ตอนที่ใกล้กับเวลารับประทานยาครั้งถัดไปให้ข้ามไปรับประทานครั้งถัดไป ไม่ต้องรับประทานยาซ้ำ 2 ครั้ง การเก็บรักษายาควรเก็บในอุณหภูมิเย็น ไม่มีความชื้น หลีกเลี่ยงการโดนแสง และเก็บให้พ้นมือเด็ก
ปฏิกิริยาระหว่างยา Ferrous Fumarate กับยาอื่น
ยา Ferrous Fumarate อาจทำปฏิกิริยากับยา วิตามิน หรือสมุนไพรบางชนิด ซึ่งอาจก่อให้เกิดผลข้างเคียงหรือทำให้ยามีประสิทธิภาพลดลง หากกำลังใช้ยาหรือผลิตภัณฑ์ใด ๆ อยู่ ควรแจ้งให้แพทย์และเภสัชกรทราบก่อนเสมอ โดยเฉพาะยาดังต่อไปนี้
ยา
ดีเมอร์คาร์พรอล ซึ่งเป็นยาที่ใช้รักษาพิษจากโลหะหนัก
ยาลดกรดในกระเพาะอาหาร
ยารักษาโรคลมชัก
ยารักษาโรคพาร์กินสัน เช่น ยาเลโวโดปา (Levodopa)
ยารักษาโรคไทรอยด์ เช่น ยาเลโวไทรอกซีน (Levothyroxine)
ยารักษาโรคกระดูกพรุนในกลุ่มบิสฟอสโฟเนต (Bisphosphonates) เช่น ยาอเลนโดรเนต (Alendronate)
ยาปฏิชีวนะในกลุ่มควิโนโลน (Quinolone) เช่น ยาไซโปรฟลอกซาซิน (Ciprofloxacin) ยาลีโวฟลอกซาซิน (Levofloxacin) และยาปฏิชีวนะในกลุ่มเตตราไซคลิน (Tetracycline) เช่น ยาด็อกซีไซคลิน (Doxycycline)
ยาที่มีส่วนประกอบของแร่ธาตุบางชนิด เช่น
แคลเซียม แมกนีเซียม และสังกะสี
ผลข้างเคียงจากการใช้ยา Ferrous Fumarate
การใช้ยา Ferrous Fumarate อาจทำให้เกิดผลข้างเคียงชั่วคราวที่ไม่รุนแรง ซึ่งอาการมักจะดีขึ้นได้เองเมื่อร่างกายปรับตัวเข้ากับยาได้แล้ว เช่น มีอาการปวดท้อง ท้องผูก ท้องเสีย อุจจาระกลายเป็นสีดำหรือปัสสาวะสีเข้ม และรู้สึก
เบื่ออาหาร
แต่ถ้าอาการไม่ดีขึ้นหรือเป็นต่อเนื่อง ควรปรึกษาแพทย์
อย่างไรก็ตาม ยา Ferrous Fumarate ก็อาจทำให้เกิดผลข้างเคียงที่รุนแรงในบางรายได้เช่นกัน ผู้ป่วยควรรีบไปพบแพทย์ทันทีหากมีอาการดังต่อไปนี้
มีอาการ
แพ้ยา
เช่น มีผื่นคัน มีอาการบวมที่ใบหน้า ริมฝีปาก ลิ้น และลำคอ รู้สึกวิงเวียนศีรษะ และหายใจลำบาก
มีอาการปวดท้องหรือคลื่นไส้รุนแรง
ไอเป็นเลือด อาเจียนออกมาลักษณะคล้ายกากกาแฟ
อุจจาระมีเลือดสีแดงสด