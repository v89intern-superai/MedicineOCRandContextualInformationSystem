Silver Nitrate (ซิลเวอร์ไนเตรท)
Silver Nitrate (ซิลเวอร์ไนเตรท)
เป็นน้ำยาฆ่าเชื้อหรือสารระงับเชื้อที่นำมาใช้รักษาแผลบริเวณผิวหนัง ป้องกันตาอักเสบจากเชื้อหนองใน หรืออาจใช้รักษาโรคอื่น ๆ ตามดุลยพินิจของแพทย์
ยา Silver Nitrate มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Silver Nitrate
กลุ่มยา
น้ำยาฆ่าเชื้อหรือสารระงับเชื้อ
ประเภทยา
ยาตามใบสั่งแพทย์
สรรพคุณ
ฆ่าเชื้อบริเวณผิวหนังที่เกิดแผล และป้องกันตาอักเสบจากเชื้อหนองใน
กลุ่มผู้ป่วย
เด็ก ผู้ใหญ่
รูปแบบของยา
ยาใช้เฉพาะที่ ยาทา
คำเตือนในการใช้ยา Silver Nitrate
แจ้งให้แพทย์ทราบก่อนใช้ยา หากมีปร
ะวัติ
แพ้ยา
หรือส่วนประกอบของยาชนิดนี้ ทั้งยาชนิดสารละลายและขี้ผึ้ง รวมทั้งแพ้ยาชนิดอื่น อาหาร หรือสารใด ๆ
แจ้งให้แพทย์ทราบก่อนใช้ยา หากมีผิวแตกหรือแผลเปิดในบริเวณที่จะใช้ยา
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพรใด ๆ เพราะมียาหลายชนิดที่อาจมีปฏิกิริยากับยา Silver Nitrate
ก่อนเข้ารับการรักษาใด ๆ ควรแจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยานี้
การใช้ยา Silver Nitrate ติดต่อกันเป็นเวลานานอาจทำให้สีผิวเปลี่ยนแปลงได้
ไม่ควรใช้ยานี้บริเวณใบหน้าหรืออวัยวะเพศ และไม่ใช้บนผิวหนังเป็นบริเวณกว้าง
หากเผลอกลืนยา Silver Nitrate ให้ไปพบแพทย์ทันที เพราะอาจเป็นอันตรายได้
สตรีที่ตั้งครรภ์ วางแผนมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ
ปริมาณการใช้ยา Silver Nitrate
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ป้องกันตาอักเสบจากเชื้อ
หนองใน
เด็กแรกเกิด
ใช้ยาชนิดสารละลายความเข้มข้น 0.5-1 เปอร์เซ็นต์ ทาหรือหยอดตาทันทีหลังจากทำความสะอาดบริเวณดวงตาแล้ว
ฆ่าเชื้อที่ผิวหนัง
ผู้ใหญ่
สำหรับแผลไฟไหม้รุนแรง ใช้ยาชนิดสารละลายความเข้มข้น 0.5 เปอร์เซ็นต์ โดยอาจนำมาทาบริเวณแผล เพื่อลดความเสี่ยงของการติดเชื้อและช่วยสมานแผล หรือใช้ยาชนิดแท่งที่ประกอบไปด้วย Silver Nitrate 75 เปอร์เซ็นต์ และ Potassium Nitrate 25 เปอร์เซ็นต์ เพื่อใช้จี้บริเวณผิวหนังในส่วนที่ต้องการให้หลุดออก เช่น สะดือหรือหูด เป็นต้น
การใช้ยา Silver Nitrate
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ใช้ยา Silver Nitrate กับผิวหนังบริเวณที่มีอาการเท่านั้น ระมัดระวังไม่ให้สัมผัสกับปาก จมูก และดวงตา เพราะอาจทำให้เกิดอาการแสบหรือเป็นแผลไหม้
ล้างมือให้สะอาดทั้งก่อนและหลังใช้ยา แต่ให้หลีกเลี่ยงการล้างมือหากใช้ยาบริเวณมือ
ระวังยาเลอะเสื้อผ้าที่สวมใส่หรือวัตถุอื่น ๆ
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาท่ี่ต้องใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินปริมาณที่กำหนด ควรแจ้งให้แพทย์ทราบทันที
ห้ามให้ผู้อื่นใช้ยานี้ และห้ามใช้ยาของผู้อื่น
แจ้งให้แพทย์ทราบหากอาการไม่ดีขึ้นหรือแย่ลง
เก็บยาไว้ที่อุณหภูมิห้อง ไม่ควรเก็บไว้ในช่องแช่แข็ง แต่ควรเก็บให้ห่างจากความชื้นและแสงแดด รวมทั้งเก็บยาให้พ้นจากมือเด็กและสัตว์เลี้ยง
ปรึกษาเภสัชกรถึงวิธีการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Silver Nitrate
การใช้ยา Silver Nitrate อาจทำให้เกิดผลข้างเคียงได้ เช่น เจ็บภายในช่องปาก เกิดภาวะหลั่งน้ำลายมาก ท้องเสีย อาเจียน สีผิวเปลี่ยนแปลง ระคายเคืองบริเวณที่ใช้ยา เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Silver Nitrate ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เสียงแหบ เป็นต้น
ผิวหนังบริเวณที่ใช้ยาเกิดการระคายเคืองอย่างรุนแรง
นอกจากนี้ หากผู้ป่วยพบอาการผิดปกติใด ๆ เพิ่มเติม ควรรีบแจ้งให้แพทย์ทราบด้วยเช่นกัน