อีโตริคอกซิบ (Etoricoxib)
Etoricoxib (อีโตริคอกซิบ)
เป็นยารักษาอาการปวดและอักเสบจากปัญหาสุขภาพต่าง ๆ เช่น โรคข้อเสื่อม (Osteoarthritis) ข้ออักเสบจากโรคเก๊าท์ (Gouty Arthritis) ไปจนถึงปวดประจำเดือน (Dysmenorrhoea) และอาจช่วยลดอาการปวดจากโรคข้อกระดูกสันหลังอักเสบยึดติด (Ankylosing Spondylitis) โรคข้ออักเสบรูมาตอยด์ (Rheumatoid Arthritis)
โดยตัวยาจะออกฤทธิ์ยับยั้งการทำงานของเอนไซม์ไซโคลออกซีจีเนส (Cyclooxygenase: COX) ซึ่งทำหน้าที่ผลิตสารพรอสตาแกลนดิน (Prostaglandins) ซึ่งก่อให้เกิดอาการปวดและอักเสบ ส่งผลให้อาการปวดและอักเสบที่เกิดขึ้นบรรเทาลงได้
เกี่ยวกับยา
Etoricoxib
กลุ่มยา
ยาแก้อักเสบที่ไม่ใช่สเตียรอยด์
(Non-Steroidal Anti-Inflammatory: NSAIDs)
ประเภทยา
ยาหาซื้อได้เอง ยา
ตามใบสั่งแพทย์
สรรพคุณ
รักษาอาการปวดและอักเสบจากปัญหาสุขภาพต่าง ๆ
กลุ่มผู้ป่วย
ผู้ใหญ่ เด็กอายุ 16 ปีขึ้นไป
การใช้ยาในหญิงตั้งครรภ์และผู้ให้นมบุตร
แม้ว่าไม่มีการจัดหมวดหมู่ของยาชนิดนี้จากองค์การอาหารและยาแห่งสหรัฐอเมริกาหรือ FDA ซึ่งยาอาจส่งผลกระทบต่อมารดาหรือทารกในครรภ์ได้ หากผู้ป่วยกำลังตั้งครรภ์ วางแผนจะมีบุตร หรืออยู่ในช่วงให้นมบุตร ควรแจ้งให้แพทย์ทราบก่อนเสมอ เพื่อความปลอดภัยต่อทั้งตนเองและทารก
รูปแบบของยา
ยารับประทาน
คำเตือนในการใช้ยา
Etoricoxib
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำต่อไปนี้
แจ้งให้แพทย์ทราบหากมีประวัติแพ้ยาหรือส่วนประกอบของยา Etoricoxib หรือยาแก้ปวดกลุ่ม
NSAIDs
เพราะอาจก่อให้เกิดผลข้างเคียงต่อร่างกายตามมาได้
ผู้ป่วยที่เคยมีประวัติทางสุขภาพหรือเสี่ยงต่อปัญหาสุขภาพควรแจ้งให้แพทย์ทราบก่อนการใช้ยา เช่น แผลในกระเพาะอาหาร มีเลือดออกในกระเพาะอาหาร โรคหัวใจ โรคความดันโลหิตสูง โรคหลอดเลือดสมอง โรคเบาหวาน ระดับน้ำตาลในเลือดสูง คอเลสเตอรอลสูง ภาวะขาดน้ำ อาการบวมจากภาวะคั่งน้ำ โรคตับ หรือโรคไต
ไม่ควรใช้ยานี้ในผู้ป่วยที่มีเลือดออกหรือ
แผลในกระเพาะอาหาร
ลำไส้อักเสบ โรคหัวใจอย่างหัวใจขาดเลือดหรือหัวใจวาย โรคความดันโลหิตสูงที่ควบคุมไม่ได้ หลอดเลือดตีบหรืออุดตัน โรคหลอดเลือดสมอง โรคตับที่รุนแรง และโรคไต
ห้ามสตรีมีครรภ์และผู้กำลังให้นมบุตรใช้ยานี้ เนื่องจากตัวยาอาจเป็นอันตรายต่อทารกในครรภ์และทารกหลังคลอดได้
ผู้ป่วยอาจต้องวัดระดับความดันโลหิตเป็นประจำในระหว่างใช้ยานี้ เนื่องจากตัวยาอาจส่งผลให้ระดับ
ความดันโลหิตสูง
ขึ้น และเพิ่มความเสี่ยงของโรคหัวใจขาดเลือดและโรคหลอดเลือดสมองได้
หลีกเลี่ยงการดื่มแอลกอฮอล์ในระหว่างที่ใช้ยานี้
หลีกเลี่ยงการขับขี่ยานพาหนะหรือการทำงานกับเครื่องจักรที่ต้องอาศัยการตื่นตัวอยู่เสมอ เพราะตัวยาอาจทำให้ง่วงซึมหรือเวียนศีรษะ
ไม่ควรใช้ยา Etoricoxib ในเด็กอายุต่ำกว่า 16 ปี
ไม่ควรใช้ยานี้ติดต่อกันเป็นระยะเวลานาน เพราะการใช้ยาแก้ปวดกลุ่ม NSAIDs เป็นระยะเวลานานอาจทำให้เกิดผลข้างเคียงต่าง ๆ ตามมาได้ เช่น ส่งผลเสียต่อไต เกิดแผลในกระเพาะอาหาร เพิ่มความเสี่ยงต่อการเกิด
โรคหลอดเลือดสมอง
ปริมาณการใช้ยา Etoricoxib
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยตัวอย่างการใช้ยารักษาโรคข้อกระดูกสันหลังอักเสบยึดติดและโรคข้ออักเสบรูมาตอยด์ โรคข้อเสื่อม โรคเก๊าท์ อาการปวด และ
ปวดประจำเดือน
จะมีดังนี้
โรคข้อเสื่อม
ตัวอย่างการใช้ยา Etoricoxib เพื่อรักษา
โรคข้อเสื่อม
เด็กอายุ 16 ปีขึ้นไป และผู้ใหญ่
รับประทานยาปริมาณ 30 มิลลิกรัม วันละ 1 ครั้ง หากจำเป็นอาจเพิ่มปริมาณยาจนถึง 60 มิลลิกรัม วันละ 1 ครั้ง โดยควรใช้ยาในช่วงเวลาสั้น ๆ และใช้ยาในปริมาณต่ำสุดที่เห็นผลในการรักษา
ข้ออักเสบเฉียบพลันจากโรคเก๊าท์
ตัวอย่างการใช้ยา Etoricoxib เพื่อรักษาข้ออักเสบเฉียบพลันจาก
โรคเก๊าท์
เด็กอายุ 16 ปีขึ้นไป และผู้ใหญ่
รับประทานยาปริมาณ 120 มิลลิกรัม วันละ 1 ครั้ง ระยะเวลาในการรักษาสูงสุดไม่เกิน 8 วัน
โรคข้อกระดูกสันหลังอักเสบยึดติดและโรคข้ออักเสบรูมาตอยด์
ตัวอย่างการใช้ยา Etoricoxib เพื่อรักษา
โรคข้อกระดูกสันหลังอักเสบยึดติด
และ
โรคข้ออักเสบรูมาตอยด์
เด็กอายุ 16 ปีขึ้นไป และผู้ใหญ่
รับประทานยาปริมาณ 60 มิลลิกรัม วันละ 1 ครั้ง หากจำเป็นอาจเพิ่มปริมาณยาจนถึง 90 มิลลิกรัม วันละ 1 ครั้ง เมื่อผู้ป่วยอาการคงที่อาจลดปริมาณยาเหลือ 60 มิลลิกรัม วันละ 1 ครั้ง โดยควรใช้ยาในช่วงเวลาสั้น ๆ และใช้ยาในปริมาณต่ำสุดที่เห็นผลในการรักษา
อาการปวดเฉียบพลัน
ตัวอย่างการใช้ยา Etoricoxib เพื่อรักษาอาการปวดเฉียบพลัน
เด็กอายุ 16 ปีขึ้นไป และผู้ใหญ่
รับประทานยาปริมาณ 90 มิลลิกรัม วันละ 1 ครั้ง ระยะเวลาในการรักษาสูงสุดไม่เกิน 3 วัน โดยควรใช้ยาในช่วงที่มีอาการแบบเฉียบพลันเท่านั้น
ปวดประจำเดือนชนิดปฐมภูมิ
ตัวอย่างการใช้ยา Etoricoxib เพื่อรักษา
ปวดประจำเดือน
ชนิดปฐมภูมิ
เด็กอายุ 16 ปีขึ้นไป และผู้ใหญ่
รับประทานยาปริมาณ 120 มิลลิกรัม วันละ 1 ครั้ง ระยะเวลาในการรักษาสูงสุดไม่เกิน 8 วัน โดยควรใช้ยาในช่วงที่มีอาการแบบเฉียบพลันเท่านั้น
การใช้ยา Etoricoxib
ผู้ป่วยควรใช้ยา Etoricoxib ตามที่แพทย์หรือเภสัชกรสั่งอย่างเคร่งครัด ห้ามปรับปริมาณยาหรือระยะเวลาในการใช้ยาด้วยตนเองโดยเด็ดขาด ยานี้รับประทานพร้อมอาหารหรือไม่พร้อมก็ได้ แต่ควรรับประทานยาในเวลาเดียวกันของแต่ละวัน
หากผู้ป่วยลืมรับประทานยา ให้รับประทานทันทีที่นึกขึ้นได้ หากใกล้ถึงช่วงเวลาของยารอบถัดไป ให้ข้ามไปรับประทานยาตามเวลาปกติโดยไม่เพิ่มปริมาณยาเป็นสองเท่า และควรรีบไปพบแพทย์ทันทีหากใช้ยาเกินปริมาณที่กำหนดแล้วเกิดอาการไม่พึงประสงค์ เช่น ง่วงซึม คลื่นไส้ อาเจียน หรือปวดหน้าอก
ปฏิกิริยาระหว่างยา Etoricoxib กับยาอื่น
หากผู้ป่วยกำลังใช้ยาที่แพทย์สั่งจ่าย ยาหาซื้อได้เอง วิตามิน สมุนไพรบางชนิด และผลิตภัณฑ์ใด ๆ อยู่ ควรแจ้งให้แพทย์และเภสัชกรทราบก่อนเสมอ เนื่องจากยา Etoricoxib อาจทำปฏิกิริยากับยาหรือผลิตภัณฑ์อื่น ๆ จนทำให้ยามีประสิทธิภาพลดลงหรือก่อให้เกิดอาการไม่พึงประสงค์ โดยเฉพาะตัวอย่างต่อไปนี้
ยาต้านการแข็งตัวของเลือดอย่างยาวาร์ฟาริน (
Warfarin
)
ยาขับปัสสาวะ
ยารักษาโรคซึมเศร้าอย่างยาลิเทียม (Lithium)
ยารักษาการอักเสบของข้อต่อหรือโรคมะเร็งอย่างยาเมโธเทรกเซท (
Methotrexate
)
ยารักษาหอบหืดอย่างยาซาลบูทามอล (Salbutamol)
ยารักษาวัณโรคอย่างยาไรแฟมพิซิน (Rifampicin)
ยารักษาหัวใจวายหรือความดันโลหิตสูงอย่าง
ยาเอซีอีอินฮิบิเตอร์
(
ACE Inhibitors
)
ฮอร์โมนทดแทน (Hormone Replacement Therapy) และ ยาคุมกำเนิดอย่างยาเอทินิลเอสตราไดออล (Ethinylestradiol)
ผลข้างเคียงจากการใช้ยา Etoricoxib
การใช้ยาอีโตริคอกซิบอาจส่งผลให้ปวดศีรษะ ปวดท้อง ไม่สบายท้อง ท้องผูก ท้องเสีย อาหารไม่ย่อย คลื่นไส้ อาเจียน แผลในปาก เหนื่อยล้า หรือความดันโลหิตสูง ซึ่งหากอาการเหล่านี้ไม่หายไปหรือแย่ลงควรแจ้งให้แพทย์ทราบตั้งแต่เนิ่น ๆ ในกรณีที่พบอาการรุนแรงดังต่อไปนี้ ควรหยุดใช้ยาแล้วไปพบแพทย์โดยเร็ว
มีสัญญาณของการ
แพ้ยา
เช่น ผื่น ลมพิษ มีปัญหาในการหายใจ อาการบวมบริเณใบหน้า เปลือกตา หรือปาก
มีผื่นหรือตุ่มที่ผิวหนัง ผิวหนังลอก ผิวหนังเป็นจ้ำ หรือมีเลือดออกผิดปกติ
อุจจาระปนเลือดหรือมีลักษณะคล้ายยางมะตอย อาเจียนเป็นเลือด อาเจียนออกมาคล้ายกากกาแฟ
ตาเหลือง
ตัวเหลือง
ปัสสาวะเป็นสีเข้ม อาการบวมบริเวณขาหรือข้อเท้า
หัวใจเต้นผิดปกติ หัวใจล้มเหลว ใจสั่น
แผลในกระเพาะอาหาร
หรือลำไส้ที่อาจรุนแรงและมีเลือดออก อาจสังเกตได้จากอุจจาระเป็นสีดำ หรือมีเลือดปน
อย่างไรก็ตาม หากผู้ป่วยใช้ยาแล้วพบผลข้างเคียงหรือความผิดปกติอื่น ๆ นอกเหนือจากที่กล่าวมาข้างต้น ควรไปปรึกษาแพทย์หรือเภสัชกรด้วยเช่นกัน
ดูเพิ่มเติมเกี่ยวกับ :