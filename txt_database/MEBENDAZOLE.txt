Mebendazole (มีเบนดาโซล)
Mebendazole (มีเบนดาโซล)
เป็นยาฆ่าพยาธิหรือยาถ่ายพยาธิที่นำมาใช้รักษาการติดเชื้อจากพยาธิไส้เดือน เช่น พยาธิแส้ม้า พยาธิปากขอ และพยาธิเข็มหมุด เป็นต้น หรืออาจใช้รักษาโรคอื่น ๆ ตามดุลยพินิจของแพทย์
ยา Mebendazole มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Mebendazole
กลุ่มยา
ยาถ่ายพยาธิ
ประเภทยา
ยาตามใบสั่งแพทย์
สรรพคุณ
ฆ่าหรือถ่ายพยาธิไส้เดือน พยาธิแส้ม้า พยาธิปากขอ และพยาธิเข็มหมุด
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Mebendazole
แจ้งให้แพทย์ทราบก่อนใช้ยานี้ หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้ โดยเฉพาะยาเมโทรนิดาโซล
แจ้งให้แพทย์ทราบก่อนใช้ยาหากผู้ป่วยมีโรคประจำตัว โดยเฉพาะโรคโลหิตจาง โรคตับ ปัญหาเกี่ยวกับลำไส้ หรือโรคอื่น ๆ
แจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยา Mebendazole ก่อนเข้ารับการรักษาใด ๆ
ระหว่างที่ใช้ยานี้ ผู้ป่วยต้องเข้ารับการตรวจเลือดตามที่แพทย์สั่ง
ห้ามใช้ยาในปริมาณมากกว่าหรือติดต่อกันนานกว่าที่แพทย์สั่ง เพราะเสี่ยงทำให้เกิดผลข้างเคียงที่รุนแรงจากการใช้ยา เช่น เม็ดเลือดขาวต่ำ หรือปัญหาเกี่ยวกับตับ เป็นต้น
ผู้ที่ตั้งครรภ์ วางแผนมีบุตร หรือกำลังให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ
ปริมาณการใช้ยา Mebendazole
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
โรคพยาธิไส้เดือน (Ascariasis) โรคพยาธิแส้ม้า (Trichuriasis) และโรคพยาธิปากขอ (Hookworm Infections)
ผู้ใหญ่
รับประทานยาปริมาณ 100 มิลลิกรัม วัันละ 2 ครั้ง เป็นเวลา 3 วัน หรือรับประทานยาปริมาณ 500 มิลลิกรัม 1 ครั้ง
เด็กอายุ 1 ปีขึ้นไป
รับประทานยาปริมาณเท่ากันกับผู้ใหญ่
โรคพยาธิเข็มหมุด (Enterobiasis)
ผู้ใหญ่
รับประทานยาปริมาณ 100 มิลลิกรัม 1 ครั้ง หากจำเป็นอาจรับประทานยาซ้ำเมื่อผ่านไป 2-3 สัปดาห์หลังเริ่มการรักษา
เด็กอายุ 2 ปีขึ้นไป
รับประทานยาปริมาณยาเท่ากันกับผู้ใหญ่
การใช้ยา Mebendazole
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
สามารถรับประทานยา Mebendazole พร้อมอาหารหรือไม่ก็ได้ โดยทั่วไปควรเคี้ยวยาก่อนกลืน หรือใช้ยาตามคำแนะนำของแพทย์ เนื่องจากยาชนิดนี้มีอยู่หลายรูปแบบ
ห้ามลืมรับประทานยา เพื่อประสิทธิภาพสูงสุดทางการรักษา
ผู้ป่วยต้องใช้ยาจนครบกำหนดตามที่แพทย์สั่ง แม้อาการจะดีขึ้นแล้วก็ตาม
หากลืมรับประทานยา ให้รับประทานทันทีที่นึกขึ้นได้ หากใกล้กับเวลาที่ต้องใช้ยาในรอบถัดไป ให้ข้ามไปใช้ยารอบต่อไป และห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
แจ้งให้แพทย์ทราบหากอาการไม่ดีขึ้นหรือแย่ลง
ห้ามให้ผู้อื่นใช้ยานี้ และห้ามใช้ยาของผู้อื่น
เก็บยาไว้ที่อุณหภูมิห้อง ให้ห่างจากความชืิ้น โดยเก็บให้พ้นจากสายตาเด็กและสัตว์เลี้ยง
ปรึกษาแพทย์หรือเภสัชกรถึงวิธีการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Mebendazole
การใช้ยา Mebendazole อาจทำให้เกิดผลข้างเคียง เช่น เบื่ออาหาร ปวดท้อง ท้องอืด ท้องไส้ปั่นป่วน ท้องเสีย คลื่นไส้ อาเจียน ง่วงซึม เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Mebendazole ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น ลมพิษ หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เสียงแหบ เป็นต้น
ปวดท้องอย่างรุนแรง
อ่อนแรง หรือเหนื่อยมากผิดปกติ
ปัสสาวะมีสีเข้ม
เกิดรอยช้ำ หรือมีเลือดออกได้ง่าย
ตัวเหลืองตาเหลือง
มีอาการติดเชื้อ เช่น มีไข้ เจ็บคอเป็นเวลานาน เป็นต้น
ชัก
ดูเพิ่มเติมเกี่ยวกับ :