ยาเอ็มตริไซตาบีน (Emtricitabine)
Emtricitabine (เอ็มตริไซตาบีน)
เป็นยาที่ใช้รักษาและควบคุมอาการของโรคติดเชื้อเอชไอวี โดยตัวยาจะลดปริมาณของเชื้อเอชไอวีภายในร่างกายของผู้ป่วย ซึ่งจะช่วยลดความเสี่ยงต่อการเกิดภาวะแทรกซ้อนและการแพร่กระจายเชื้อไปสู่ผู้อื่น
อย่างไรก็ตาม ยา Emtricitabine จำเป็นจะต้องใช้ร่วมกับยารักษาโรคติดเชื้อเอชไอวีชนิดอื่น และแพทย์อาจนำยามาใช้ในการรักษาหรือป้องกันปัญหาสุขภาพอื่น ๆ เพิ่มเติมตามดุลยพินิจ
เกี่ยวกับยา Emtricitabine
กลุ่มยา
ยาต้านเอชไอวีกลุ่ม Nucleoside Reverse Transcriptase Inhibitors (NRTIs)
ประเภทยา
ยาตามใบสั่งแพทย์
สรรพคุณ
ควบคุมอาการของโรคติดเชื้อเอชไอวี
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category B
จากการศึกษาในสัตว์ ไม่พบความเสี่ยงในการทำให้เกิดความผิดปกติของตัวอ่อนในครรภ์สัตว์ แต่ไม่มีการศึกษาในมนุษย์หรืออาจพบผลไม่พึงประสงค์ในสัตว์ และยังไม่พบความเสี่ยงในมนุษย์เมื่อใช้ในช่วงสามเดือนแรกของการตั้งครรภ์ รวมทั้งไม่มีหลักฐานทางการศึกษาที่แสดงให้เห็นว่า มีความเสี่ยงเมื่อใช้ในช่วงหลังเดือนที่สามเป็นต้นไป และไม่ควรให้นมบุตรในขณะที่ใช้ยา เนื่องจากตัวยาและเชื้อเอชไอวีอาจปนเปื้อนไปกับน้ำนม
คำเตือนในการใช้ยา Emtricitabine
ข้อควรทราบก่อนการใช้ยา Emtricitabine เพื่อความปลอดภัย
แจ้งให้แพทย์ทราบก่อนใช้ยาหากมีประวัติ
แพ้ยา
Emtricitabine รวมถึงยาและสารอื่น ๆ โดยผู้ป่วยสามารถสอบถามแพทย์หรือเภสัชกรถึงส่วนประกอบของยา Emtricitabine ก่อนการใช้
แจ้งให้แพทย์ทราบถึงวิตามิน สมุนไพร หรือยาทุกชนิดที่ผู้ป่วยกำลังใช้ เพื่อป้องกันการเกิดปฏิกิริยาต่อกันระหว่างยา เช่น ยาไรบาไวริน (Ribavirin) ยาออริสแตท (Orlistat) ยาวาลแกนไซโคลเวียร์ (Valganciclovir) ยาลามิวูดีน (
Lamivudine
) หรือยาคุมชนิดฮอร์โมน
แจ้งให้แพทย์ทราบเกี่ยวกับประวัติทางการแพทย์ โดยเฉพาะผู้ที่มีภาวะภูมิคุ้มกันต่ำ ป่วยด้วยโรคตับ โรคไต ดื่มเครื่องดื่มแอลกอฮอล์ หรืออยู่ระหว่างการ
ฟอกไต
หลีกเลี่ยงการดื่มเครื่องดื่มแอลกอฮอล์ในระหว่างการใช้ยา
ก่อนรับการรักษาทางทันตกรรมหรือการผ่าตัด แจ้งให้แพทย์หรือทันตแพทย์ทราบว่าอยู่ในช่วงใช้ยา Emtricitabine
แจ้งให้แพทย์ทราบก่อนการใช้ยาหากกำลังตั้งครรภ์ เพื่อให้แพทย์สามารถวางแผนป้องกันการติดเชื้อเอชไอวีจากมารดาสู่ทารกในครรภ์ได้อย่างเหมาะสม
มารดาที่ติดเชื้อเอชไอวีไม่ควรให้นมบุตรแม้ว่าจะอยู่ในระหว่างได้รับยา Emtricitabine เนื่องจากตัวยาและเชื้อเอชไอวีอาจปนเปื้อนออกมาทางน้ำนมได้
ผู้ป่วยอาจต้องรับการตรวจ
ไวรัสตับอักเสบบี
ตรวจเลือด ตรวจการทำงานของตับ ตรวจไตหรือการตรวจอื่น ๆ บ่อยครั้ง เพื่อดูการตอบสนองของอาการต่อการใช้ยา Emtricitabine
ปริมาณการใช้ยา Emtricitabine
ปริมาณและระยะเวลาในการใช้ยา Emtricitabine ขึ้นอยู่กับสุขภาพของผู้ป่วย การตอบสนองต่อการรักษา และดุลยพินิจของแพทย์ผู้รักษา หากเป็นผู้ป่วยเด็กจะพิจารณาตามน้ำหนักตัวร่วมด้วย โดยตัวอย่างการใช้ยาเพื่อป้องกันหรือรักษาโรคติดเชื้อ
เอชไอวี
มีดังนี้
เด็กอายุ 1–3 เดือน
รับประทานยา Emtricitabine รูปแบบสารละลายที่มีความเข้มข้น 10 มิลลิกรัม/มิลลิลิตร ปริมาณ 3 มิลลิกรัม/น้ำหนักตัว 1 กิโลกรัม 1 ครั้ง/วัน ร่วมกับยาต้านไวรัสชนิดอื่น
เด็กอายุ 3 เดือนขึ้นไป
รับประทานยา Emtricitabine รูปแบบสารละลายที่มีความเข้มข้น 10 มิลลิกรัม/มิลลิลิตร ปริมาณ 6 มิลลิกรัม/น้ำหนักตัว 1 กิโลกรัม 1 ครั้ง/วัน ร่วมกับยาต้านรีโทรไวรัส ในกรณีที่ผู้ป่วยสามารถกลืนยาเม็ดได้และมีน้ำหนักตัวมากกว่า 33 กิโลกรัม รับประทานยารูปแบบแคปซูล ปริมาณ 200 มิลลิกรัม 1 ครั้ง/วัน
ผู้ใหญ่
รับประทานยา Emtricitabine รูปแบบแคปซูล ปริมาณ 200 มิลลิกรัม 1 ครั้ง/วัน หรือรับประทานในรูปแบบแบบสารละลายที่มีความเข้มข้น 10 มิลลิกรัม/มิลลิลิตร ในปริมาณ 240 มิลลิกรัม 1 ครั้ง/วัน ร่วมกับยาต้านไวรัสชนิดอื่น
การใช้ยา Emtricitabine
เพื่อความปลอดภัยในการใช้ยา Emtricitabine ผู้ป่วยควรใช้ยาตามฉลากและตามคำสั่งแพทย์อย่างเคร่งครัด โดยจะต้องใช้ยา Emtricitabine ร่วมกับยาต้านไวรัสชนิดอื่น ๆ และไม่ควรปรับปริมาณยาหรือระยะเวลาในการใช้ยาด้วยตัวเอง หากใช้ยาในรูปแบบสารละลาย ควรใช้ไซริงค์หรือช้อนตวงยา รวมทั้งควรแจ้งให้แพทย์ทราบล่วงหน้าก่อนยาหมด เพราะหากเว้นระยะการใช้ยาอาจส่งผลให้เกิด
เชื้อดื้อยา
ยา Emtricitabine สามารถรับประทานพร้อมอาหารหรือไม่พร้อมอาหารก็ได้ และควรรับประทานยาในเวลาเดียวกันทุกวัน เพื่อป้องกันการลืมใช้ยา หากผู้ป่วยอาเจียนหลังจากรับประทานยาภายใน 1 ชั่วโมง ให้ผู้ป่วยรับประทานยาใหม่อีกครั้ง เนื่องจากร่างกายอาจยังไม่ได้ดูดซึมตัวยาเข้าสู่ร่างกาย
ผู้ติดเชื้อเอชไอวีควรใช้
ถุงยางอนามัย
หรือคุมกำเนิดด้วยวิธีอื่นในระหว่างการใช้ยาควบคู่ไปด้วย เพื่อป้องกันการแพร่เชื้อเอชไอวีไปสู่ผู้อื่น
ผู้ปกครองที่มีบุตรหลานที่ใช้ยา Emtricitabine แล้วน้ำหนักตัวของเด็กเพิ่มขึ้นหรือลดลง จะต้องแจ้งให้แพทย์ทราบ เนื่องจากปริมาณยาที่เหมาะสมจะขึ้นอยู่กับน้ำหนักตัวของเด็ก นอกจากนี้ หากผู้ป่วยเกิด
ภาวะซึมเศร้า
คิดทำร้ายตัวเอง หรือมีอาการของการติดเชื้อเกิดขึ้นหลังการใช้ยา ควรแจ้งให้แพทย์ทราบทันที
ในกรณีที่ลืมใช้ยา ให้ใช้ยาทันทีที่นึกขึ้นได้ หากใกล้ถึงช่วงเวลาของยารอบถัดไป ให้ข้ามไปใช้ยาตามเวลาปกติ ห้ามเพิ่มปริมาณยาเป็น 2 เท่าเพื่อทดแทน และหากคาดว่าใช้ยา Emtricitabine เกินปริมาณที่กำหนดและมีอาการรุนแรง เช่น หายใจลำบากหรือหมดสติ ควรไปพบแพทย์ทันที
การเก็บยาชนิดแคปซูลควรเก็บไว้ที่อุณหภูมิห้อง ให้ห่างจากความชื้น ความร้อน และแสงแดด หากใช้ยาในรูปแบบสารละลาย ควรเก็บไว้ในตู้เย็นแต่ห้ามไว้ในช่องแช่แข็ง และควรใช้ให้หมดภายใน 3 เดือน
ผลข้างเคียงจากการใช้ยา Emtricitabine
ยา Emtricitabine อาจก่อให้เกิดผลข้างเคียงทั่วไป เช่น เกิดผื่นเล็กน้อย เวียนศีรษะ ปวดศีรษะ ฝันร้าย นอนไม่หลับ อ่อนเพลีย ผิวเปลี่ยนสี มีไขมันสะสมตามคอ หน้าอก รอบเอวหรือขา หากอาการดังกล่าวแย่ลงหรือเกิดอาการติดต่อกันเป็นเวลานาน ควรแจ้งให้แพทย์ทราบ
อย่างไรก็ตาม หลังการใช้ยา Emtricitabine แล้วพบอาการต่อไปนี้ ควรไปพบแพทย์ทันที
อาการแพ้ยา เช่น หายใจลำบาก เกิดผื่นลมพิษ ผื่นคัน เวียนศีรษะอย่างรุนแรง มีอาการบวมบริเวณริมฝีปาก ลิ้น ลำคอและใบหน้า
การมองเห็นเปลี่ยนแปลง
รู้สึกชาหรือเป็น
เหน็บ
อย่างรุนแรงที่มือ แขน ขาหรือเท้า
รู้สึกเหนื่อยอย่างรุนแรง ปวดบวมตามข้อ
น้ำหนักลดโดยไม่ทราบสาเหตุ
อ่อนแรง ปวดศีรษะหรือปวดตามกล้ามเนื้ออย่างต่อเนื่อง
มีอาการของ
ภาวะไทรอยด์เป็นพิษ
เช่น รู้สึกกระวนกระวายใจ ไวต่ออากาศร้อน จังหวะหัวใจเต้นผิดปกติ หรือมีอาการของภาวะคอพอก
เกิดภาวะเลือดเป็นกรดแล็กติก (Lactic Acidosis) โดยรู้สึกชาหรือเย็นบริเวณปลายแขนหรือขา ปวดกล้ามเนื้อ อ่อนเพลียอย่างรุนแรง คลื่นไส้ เวียนศีรษะ อาเจียน ปวดท้อง หายใจลำบาก และหัวใจเต้นไม่สม่ำเสมอ
เกิดความผิดปกติในตับ ส่งผลให้ผู้ป่วยมีอาการปวดหน้าท้องส่วนบน บวมรอบ ๆ ลำตัว เบื่ออาหาร คลื่นไส้ เกิดภาวะดีซ่านหรือปัสสาวะเป็นสีเข้ม
เพิ่มความเสี่ยงต่อการติดเชื้อและโรคแพ้ภูมิตัวเอง (Autoimmune Diseases) โดยผู้ป่วยอาจมีอาการเจ็บหน้าอกหรือหายใจไม่อิ่ม คอบวม อ่อนแรง หายใจเป็นเสียงหวีด พูดหรือกลืนลำบาก เกิดแผลในปาก อวัยวะเพศหรือทวารหนัก หรือปวดหลังช่วงล่างอย่างรุนแรง
กลุ่มอาการภูมิคุ้มกันฟื้นตัวหลังจากการเริ่มให้ยาต้านไวรัส เช่น ต่อมน้ำเหลืองบวม มี
ไข้
ปวดท้อง น้ำหนักตัวลด เหงื่อออกมากตอนกลางคืน หรือท้องเสียร่วมด้วย