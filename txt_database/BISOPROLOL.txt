Bisoprolol (ไบโซโปรลอล)
Bisoprolol (ไบโซโปรลอล)
เป็นยากลุ่มเบต้าบล็อกเกอร์ ออกฤทธิ์โดยการช่วยลดอัตราการเต้นของหัวใจและช่วยไม่ให้หัวใจทำงานหนักเกินไป ใช้รักษาภาวะความดันโลหิตสูง โดยอาจใช้ร่วมกับยารักษาความดันโลหิตชนิดอื่นด้วย และใช้รักษาภาวะอัตราการเต้นหัวใจผิดปกติ นอกจากนี้ อาจใช้รักษาโรคอื่น ๆ ตามดุลยพินิจของแพทย์
ยา Bisoprolol มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Bisoprolol
กลุ่มยา
ยาเบต้าบล็อกเกอร์
ประเภทยา
ยาตามใบสั่งแพทย์
สรรพคุณ
รักษาความดันโลหิตสูง และควบคุมอัตราการเต้นของหัวใจ
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Bisoprolol
แจ้งให้แพทย์ทราบก่อนใช้ยานี้ หากมีประวัติ
แพ้ยา
หรือส่วนประกอบของยาชนิดนี้ รวมถึงยาชนิดอื่น อาหาร หรือสารใด ๆ
ห้ามใช้ยานี้หากมีความผิดปกติเกี่ยวกับหัวใจชนิดรุนแรง เช่น ภาวะหัวใจเต้นช้ากว่าปกติ (Atrioventricular Block: AV Block) ภาวะหัวใจล้มเหลวรุนแรง หรือหัวใจเต้นช้ากว่าปกติจนทำให้หมดสติ
แจ้งให้แพทย์ทราบก่อนใช้ยา หากมีปัญหาสุขภาพเกี่ยวกับหัวใจ ภาวะหัวใจล้มเหลว โรคหลอดเลือดหัวใจ มีปัญหาเกี่ยวกับการไหลเวียนโลหิต โรคหืด โรคปอดอุดกั้นเรื้อรัง โรคเบาหวาน โรคตับ โรคไต มีความผิดปกติเกี่ยวกับต่อมไทรอยด์ และมีประวัติเป็นโรคภูมิแพ้
แจ้งให้แพทย์ทราบว่ากำลังใช้ยานี้ ก่อนต้องเข้ารับการผ่าตัดใด ๆ
ระหว่างที่ใช้ยานี้ควรระมัดระวังในการขับขี่ยานพาหนะหรือการทำกิจกรรมที่ต้องใช้ความตื่นตัว เพราะยานี้อาจส่งผลให้เกิดความบกพร่องทางการคิดหรือการตอบสนองของร่างกาย
ยานี้อาจทำให้เกิดอาการเวียนศีรษะ ดังนั้น ผู้ป่วยควรหลีกเลี่ยงการลุกขึ้นจากท่านั่งหรือท่านอนเร็วเกินไป เพราะอาจทำให้เกิดอุบัติเหตุหรือล้มลงได้
หลีกเลี่ยงการดื่มแอลกอฮอล์ เพราะอาจเพิ่มความเสี่ยงให้เกิดผลข้างเคียงจากการใช้ยา
ผู้ที่มีอายุต่ำกว่า 18 ปี ห้ามใช้ยานี้
ผู้ที่ตั้งครรภ์ วางแผนมีบุตร หรือกำลังให้นมบุตร ควรปรึกษาแพทย์ถึงข้อดีและข้อเสียของการใช้ยานี้
ปริมาณการใช้ยา Bisoprolol
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ความดันโลหิตสูง
และ
อาการ
เจ็บหน้าอก
จาก
หัวใจขาดเลือด
ผู้ใหญ่
รับประทานยาปริมาณ 5-10 มิลลิกรัม วันละ 1 ครั้ง รับประทานยาปริมาณสูงสุดไม่เกิน 20 มิลลิกรัม/วัน
ภาวะหัวใจล้มเหลว
ผู้ใหญ่
รับประทานยาปริมาณเริ่มต้น 1.25 มิลลิกรัม วันละ 1 ครั้ง และเพิ่มปริมาณยาเป็นอีก 1 เท่าตัวหลังผ่านไป 1 สัปดาห์ หากผู้ป่วยทนต่อยาปริมาณนี้ได้ หลังจากนั้นค่อย ๆ เพิ่มปริมาณยาในช่วง 1-4 สัปดาห์ รับประทานยาปริมาณสูงสุดไม่เกิน 10 มิลลิกรัม/วัน
การใช้ยา Bisoprolol
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
รับประทานยาให้สม่ำเสมอและห้ามหยุดใช้ยาด้วยตนเองโดยไม่ปรึกษาแพทย์ เพราะการหยุดใช้ยากะทันหันอาจทำให้อาการแย่ลงหรือทำให้เกิดปัญหาเกี่ยวกับหัวใจชนิดรุนแรงได้
ระหว่างที่ใช้ยานี้ ผู้ป่วยอาจจำเป็นต้องเข้ารับการตรวจความดันโลหิตเป็นประจำ
ควรใช้ยาตามที่แพทย์สั่งอย่างต่อเนื่อง แม้อาการจะดีขึ้นแล้ว เนื่องจากภาวะความดันโลหิตสูงนั้นมักไม่มีอาการแสดงให้เห็น และผู้ป่วยบางรายอาจต้องใช้ยารักษาความดันโลหิตไปตลอดชีวิต
หากลืมใช้ยาตามเวลาที่กำหนด ให้ใช้ยาได้ทันที แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
ควรเก็บยาไว้ที่อุณหภูมิห้องหรือประมาณ 20-25 องศาเซลเซียส ห่างจากความร้อนและความชื้น และเก็บไว้ในภาชนะที่ปิดฝาสนิท
ปรึกษาเภสัชกรถึงวิธีการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Bisoprolol
การใช้ยา Bisoprolol อาจทำให้เกิดผลข้างเคียงที่พบได้ทั่วไป ได้แก่
อ่อนเพลีย
ปวดศีรษะ เวียนศีรษะ นอนไม่หลับ มึนงง ปวดท้อง คลื่นไส้อาเจียน หรือมีอาการคล้ายหวัด เช่น น้ำมูกไหล คัดจมูก ไอ เจ็บคอ เป็นต้น
หากพบผลข้างเคียงที่รุนแรงจากการใช้ยา Bisoprolol ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น ลมพิษ หายใจลำบาก หน้าบวม ริมฝีปากบวม ลิ้นบวม คอบวม ภาวะหลอดลมหดเกร็ง เป็นต้น
หายใจไม่อิ่ม หายใจลำบาก
หัวใจเต้นผิดปกติ
ใจสั่น
น้ำหนักตัวเพิ่มขึ้นอย่างรวดเร็ว มีอาการบวม
ชา
รู้สึกเหมือนเข็มทิ่ม มือและเท้าเย็น
เวียนศีรษะ คล้ายจะเป็นลม
สับสน มึนงง ไม่รู้สึกตัว
เจ็บตาหรือมีปัญหาในการมองเห็น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :
Angina Pectoris
Aortic Dissection (ภาวะหลอดเลือดแดงใหญ่ฉีกขาด)
Cardiogenic Shock