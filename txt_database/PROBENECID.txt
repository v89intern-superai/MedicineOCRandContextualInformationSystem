โพรเบเนซิด (Probenecid)
Probenecid (โพรเบเนซิด)
เป็นยารักษาโรคเก๊าท์ แต่จะไม่ใช้กับผู้ป่วยที่มีอาการเฉียบพลันหรือรุนแรง  โดยตัวยาจะออกฤทธิ์ช่วยให้ไตขับกรดยูริกออกมาทางปัสสาวะได้มากยิ่งขึ้น ส่งผลให้ปริมาณกรดยูริกในร่างกายลดลง และอาจใช้ร่วมกับยาชนิดอื่น ๆ อย่างยากลุ่มเพนิซิลลิน (Penicillin) เพื่อเพิ่มประสิทธิภาพในการรักษาการติดเชื้อแบคทีเรีย
เกี่ยวกับยา Probenecid
กลุ่มยา
ยาช่วยขับกรดยูริก
ประเภทยา
ยาตามใบสั่งแพทย์
สรรพคุณ
รักษาโรคเก๊าท์ ใช้ร่วมกับยาชนิดอื่นในการรักษาการติดเชื้อแบคทีเรีย
กลุ่มผู้ป่วย
ผู้ใหญ่ เด็ก
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category B
จากการศึกษาในสัตว์ ไม่พบความเสี่ยงในการทำให้เกิดความผิดปกติของตัวอ่อนในครรภ์สัตว์ แต่ไม่มีการศึกษาในมนุษย์หรืออาจพบผลไม่พึงประสงค์ในสัตว์ และยังไม่พบความเสี่ยงในมนุษย์เมื่อใช้ในช่วงสามเดือนแรกของการตั้งครรภ์ รวมทั้งไม่มีหลักฐานทางการศึกษาที่แสดงให้เห็นว่า มีความเสี่ยงเมื่อใช้ในช่วงหลังเดือนที่สามเป็นต้นไป สตรีมีครรภ์หรือวางแผนจะตั้งครรภ์จึงควรปรึกษาแพทย์ถึงประโยชน์และความเสี่ยงก่อนการใช้ยา เช่นเดียวกันกับผู้ที่กำลังให้นมบุตร เนื่องจากยังไม่ทราบแน่ชัดว่าตัวยาจะซึมผ่านน้ำนมมารดาและก่อให้เกิดอันตรายต่อทารกหรือไม่
คำเตือนในการใช้ยา
Probenecid
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำต่อไปนี้
แจ้งให้แพทย์ทราบหากมีประวัติแพ้ยาหรือส่วนประกอบของยา Probenecid รวมถึงยาและสารอื่น ๆ เพราะอาจเป็นอันตรายต่อร่างกาย
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียงหรือทำให้ยามีประสิทธิภาพลดลง โดยเฉพาะยาพาราเซตามอล
ยาลอราซีแพม
(Lorazepam) ยาเมโธเทรกเซท (Methotrexate) ยาไรแฟมพิซิน (Rifampicin) ยารักษาโรคเบาหวานชนิดรับประทานบางชนิด ยากลุ่มซัลฟา และยากลุ่มเอ็นเสด (์NSAID)
แจ้งให้แพทย์ทราบก่อนการใช้ยาหากผู้ป่วยเป็น
โรคไต
นิ่วในไต แผลในกระเพาะอาหาร ภาวะพร่องเอนไซม์บางชนิด และเคยหรือกำลังเข้ารับการรักษาโรคมะเร็ง
หากมีโรคประจำตัวควรแจ้งให้แพทย์ทราบก่อนการใช้ยา เนื่องจากผู้ที่มีปัญหาสุขภาพบางประการไม่ควรรับประทานยานี้ เช่น โรคเลือดอย่างโลหิตจางหรือระดับเซลล์เม็ดเลือดขาวต่ำ นิ่วในไตที่เกิดจากกรดยูริก โรคเก๊าท์ที่กำเริบเฉียบพลันหรือรุนแรง
แจ้งให้แพทย์ทราบว่ากำลังใช้ยานี้ หากต้องเข้ารับการผ่าตัดหรือการรักษาทางทันตกรรมใด ๆ
หลีกเลี่ยงการใช้ยาที่มีส่วนผสมของยาแอสไพรินหรือยาซาลิไซเลต (Salicylates) ขณะใช้ยานี้ หากต้องการหรือจำเป็นต้องรับประทานยาแก้ปวดควรปรึกษาแพทย์หรือเภสัชกรก่อนเสมอ
หลีกเลี่ยงการขับขี่ยานพาหนะ ใช้เครื่องจักร หรือทำกิจกรรมที่ต้องอาศัยความตื่นตัวอยู่เสมอจนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย เพราะยานี้อาจส่งผลให้ผู้ป่วยเวียนศีรษะได้
ผู้ป่วยสูงอายุอาจเสี่ยงต่อการเกิดผลข้างเคียงมากกว่าวัยอื่น เนื่องจากการทำงานของไตจะเสื่อมลงเมื่ออายุมากขึ้น และยานี้จะถูกขับออกโดยไต
ห้ามใช้ยา Probenecid ในเด็กที่มีอายุต่ำกว่า 2 ปี
ปริมาณการใช้ยา Probenecid
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
โรคเก๊าท์
ตัวอย่างการใช้ยา Probenecid เพื่อรักษา
โรคเก๊าท์
ผู้ใหญ่
รับประทานยาปริมาณ 250 มิลลิกรัม วันละ 2 ครั้ง เป็นระยะเวลา 1 สัปดาห์ จากนั้นปรับปริมาณเพิ่มเป็น 500 มิลลิกรัม วันละ 2 ครั้ง หากจำเป็นอาจเพิ่มปริมาณยาได้จนถึง 2 กรัม วันละ 1 ครั้ง โดยให้เพิ่มครั้งละ 500 มิลลิกรัม ทุก 4 สัปดาห์
การติดเชื้อแบคทีเรีย
ตัวอย่างการใช้ยา Probenecid ร่วมกับยาปฏิชีวนะบางชนิด เพื่อรักษาการ
ติดเชื้อแบคทีเรีย
ผู้ใหญ่
รับประทานยาปริมาณ 500 มิลลิกรัม วันละ 4 ครั้ง และการรักษาโรคหนองในแท้ชนิดไม่มีภาวะแทรกซ้อน ให้รับประทานยาเพียงครั้งเดียวในปริมาณ 1 กรัม ร่วมกับยาปฏิชีวนะ หรือรับประทานยานี้ก่อนการฉีดยาปฏิชีวนะประมาณ 30 นาที
เด็กอายุ 2 ปีขึ้นไปและเด็กที่มีน้ำหนักไม่เกิน 50 กิโลกรัม
เริ่มใช้ยาปริมาณ 25 มิลลิกรัม/น้ำหนักตัว 1 กิโลกรัม จากนั้นรับประทานยาปริมาณ 40 มิลลิกรัม/น้ำหนักตัว 1 กิโลกรัม โดยแบ่งรับประทานวันละ 4 ครั้ง
การใช้ยา
Probenecid
วิธีการใช้ยาเพื่อความปลอดภัยมีดังนี้
ใช้ยา Probenecid และยาชนิดอื่น ๆ ตามฉลากและตามคำสั่งแพทย์อย่างเคร่งครัด หากมีข้อสงสัยใด ๆ ควรปรึกษาแพทย์หรือเภสัชกรก่อนใช้ยา
ดื่มน้ำให้มากเพื่อป้องกันการเกิด
นิ่วในไต
ขณะใช้ยานี้ หากต้องจำกัดปริมาณน้ำในแต่ละวัน ควรปรึกษาแพทย์ก่อนเสมอ
รับประทานยานี้พร้อมอาหารหรือพร้อมยาลดกรด เพื่อป้องกันท้องไส้ปั่นป่วนจากผลข้างเคียงของยา
รับประทานยา Probenecid อย่างต่อเนื่องตามที่แพทย์สั่ง เพื่อประสิทธิภาพที่ดีที่สุดในการรักษาโรค
แพทย์อาจแนะนำให้ผู้ป่วยรับประทานอาหารที่มีสารพิวรีน (Purine) ต่ำในระหว่างที่ใช้ยานี้
ผู้ป่วยอาจเสี่ยงเกิดโรคเก๊าท์กำเริบเฉียบพลันหรือรุนแรงเป็นเวลาหลายเดือนในระหว่างที่ใช้ยานี้ จึงอาจต้องรับประทานยารักษาโรคเก๊าท์ร่วมด้วยตามที่แพทย์เห็นสมควร
แจ้งให้แพทย์ทราบหากอาการของโรคเก๊าท์ไม่ดีขึ้นหรือแย่ลงหลังการใช้ยา Probenecid แพทย์อาจแนะนำให้ผู้ป่วยรับประทาน
ยาโคลชิซิน
(Colchicine) เพิ่มเติม
หากผู้ป่วยลืมรับประทานยา ให้รับประทานทันทีที่นึกขึ้นได้ หากใกล้ถึงช่วงเวลาของยารอบถัดไป ให้ข้ามไปรับประทานยาตามเวลาปกติ โดยห้ามเพิ่มปริมาณยาเป็นสองเท่า
หากผู้ป่วยใช้ยาเกินปริมาณที่กำหนดอาจก่อให้เกิดอาการคลื่นไส้ อาเจียน ไม่สบายท้อง ชัก หมดสติ หรือหายใจลำบากได้ ให้รีบไปพบแพทย์โดยด่วน
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง
ผลข้างเคียงจากการใช้ยา Probenecid
ยา Probenecid มักก่อให้เกิดอาการคลื่นไส้ อาเจียน เบื่ออาหาร เวียนศีรษะ ปวดศีรษะ เจ็บเหงือก ปัสสาวะบ่อยกว่าปกติ หน้าแดง ผื่น คัน หรือผมร่วง หากอาการที่เกิดขึ้นไม่หายไปควรปรึกษาแพทย์เพิ่มเติม และหากเกิดอาการรุนแรงหรือพบได้ยากต่อไปนี้ ควรหยุดใช้ยาและไปปรึกษาแพทย์ทันที
มีสัญญาณของการ
แพ้ยา
เช่น ผื่น คัน ลมพิษ เวียนศีรษะอย่างรุนแรง มีปัญหาในการหายใจ อาการบวมบริเวณใบหน้า ริมฝีปาก ลิ้น หรือคอ
คลื่นไส้ อาเจียน ปวดท้อง หรือท้องบวม
ปวดหลังส่วนล่างหรือข้างลำตัวอย่างรุนแรง
ปัสสาวะลำบากหรือเจ็บขณะปัสสาวะ ปัสสาวะเป็นเลือด
ปัสสาวะขุ่น
หรือเป็นฟอง
ตาบวม ข้อเท้าหรือเท้าบวม น้ำหนักตัวเพิ่มขึ้น
ผิวซีดหรือเหลือง
มีสัญญาณของการติดเชื้อ อย่างมีไข้หรือเจ็บคอ
อย่างไรก็ตาม หากผู้ป่วยพบผลข้างเคียงหรือความผิดปกติอื่น ๆ หลังจากการใช้ยา Probenecid นอกเหนือจากนี้ ควรไปพบแพทย์เพื่อรับการตรวจวินิจฉัยและการรักษาที่เหมาะสม