Zolpidem (โซลพิเดม)
Zolpidem (โซลพิเดม)
คือยากล่อมประสาทที่ใช้รักษาอาการ
นอนไม่หลับ
ซึ่งเป็นโรคที่อาจเกิดจากการมีสารเคมีในสมองไม่สมดุลกัน ยาชนิดนี้จะช่วยลดการตื่นตัวของสมอง
โดยไปขัดขวางการทำงานของกระแสประสาท ทำให้รู้สึกง่วงนอนในที่สุด
เกี่ยวกับยา Zolpidem
กลุ่มยา
ยากล่อมประสาท
ประเภทยา
ยาตามใบสั่งแพทย์
สรรพคุณ
รักษาอาการนอนไม่หลับ
กลุ่มผู้ป่วย
ผู้ใหญ่
รูปแบบของยา
ยาเม็ด
คำเตือนของการใช้ยา Zolpidem
ยานี้อาจทำให้ผู้ป่วยสูญเสียความทรงจำเกี่ยวกับการ
ทำกิจกรรมบางอย่างที่ต้องอาศัยการรับรู้และการตื่นตัว เช่น การขับรถ การรับประทานอาหาร หรือการเดิน
หากมีอาการดังกล่าว ควรหยุดใช้ยาและปรึกษาแพทย์ทันที
หลีกเลี่ยงการใช้ยานี้ หากผู้ป่วยมีประวัติแพ้ยาโซลพิเดมหรือมีภาวะขาดเอนไซม์แลคเตส ซึ่งจะส่งผลให้ร่างกายไม่สามารถดูดซึมและย่อยสลายยาได้
ผู้ป่วยโรคไต โรคตับ หรือโรคเกี่ยวกับปอด เช่น
หอบหืด
หลอดลมอักเสบเรื้อรัง ถุงลมโป่งพอง ปอดอุดกั้นเรื้อรัง มีภาวะหยุดหายใจขณะหลับ และโรคกล้ามเนื้ออ่อนแรง ควรปรึกษาแพทย์ก่อนใช้ยา
ผู้ที่มีประวัติอาการป่วยทางจิต
ภาวะ
ซึมเศร้า
เคยมีความคิดฆ่าตัวตาย รวมทั้งผู้ที่มีประวัติติดสารเสพติดหรือแอลกอฮอล์ ควรปรึกษาแพทย์ก่อนใช้ยา
สตรีมีครรภ์ควรปรึกษาแพทย์ก่อนใช้ยา เพราะไม่มีข้อมูลยืนยันถึงความปลอดภัยต่อทารกในครรภ์
หญิงที่อยู่ในช่วงให้นมบุตรควรปรึกษาแพทย์ก่อนใช้ยานี้ เพราะตัวยาอาจเจือปนในน้ำนมและเป็นอันตรายต่อทารก
ยาโซลพิเดมอาจออกฤทธิ์กับผู้ป่วยสูงอายุมากกว่าผู้ป่วยวัยอื่น และอาจทำให้มีอาการง่วงซึมได้
เด็กอายุต่ำกว่า 18 ปี ห้ามใช้ยานี้
ปริมาณการใช้ยา Zolpidem
ใช้รักษาอาการ
นอนไม่หลับ
ในระยะสั้น
ผู้ใหญ่
รับประทานวันละ 5-10 มิลลิกรัม ก่อนนอน และไม่ควรรับประทานเกินวันละ 10 มิลลิกรัม หากเป็นยาชนิดออกฤทธิ์นานต่อเนื่อง รับประทานวันละ 6.25-12.5 มิลลิกรัม ก่อนนอน ไม่ควรเกิน 12.5 มิลลิกรัมต่อวัน
โดยระยะเวลาในการใช้ยารวมกับช่วงปรับปริมาณยา ไม่ควรติดต่อกันนานเกิน 4 สัปดาห์
ผู้สูงอายุ
รับประทานวันละ 5 มิลลิกรัม ก่อนนอน หากเป็นยาชนิดออกฤทธิ์นานต่อเนื่อง รับประทานวันละ 6.25 มิลลิกรัม ก่อนนอน โดยระยะเวลาในการใช้ยารวมกับช่วงปรับปริมาณยา ไม่ควรติดต่อกันนานเกิน 4 สัปดาห์
การใช้ยา Zolpidem
ยาโซลพิเดมต้องใช้ภายใต้คำแนะนำจากแพทย์เท่านั้น และควรปฎิบัติตามฉลากแนะนำการใช้ยาอย่างเคร่งครัด
ไม่ควรปรับเปลี่ยนปริมาณการใช้ยาเองโดยไม่ปรึกษาแพทย์หรือใช้ยาเกินระยะเวลาที่กำหนด เพราะอาจทำให้เกิดผลข้างเคียงร้ายแรงได้
ควรศึกษาเอกสารประกอบการใช้ยาอย่างละเอียดก่อนเริ่มใช้ หากมีข้อสงสัยใด ควรสอบถามแพทย์หรือเภสัชกร
ห้ามใช้ยาโซลพิเดมร่วมกับผู้อื่น เนื่องจากปริมาณการใช้ยาที่แนะนำสำหรับผู้ป่วยเพศชายและหญิงนั้นต่างกัน
ผู้ที่มีประวัติติดสารเสพติด
ติดแอลกอฮอล์
หรือผู้ป่วยเด็ก ไม่ควรใช้ยานี้เพราะอาจมีผลข้างเคียงที่เป็นอันตรายได้
โซลพิเดมเป็นยาใช้ในระยะสั้นเท่านั้น หากใช้ยาติดต่อนานเกิน 7-10 วัน แล้วอาการไม่ดีขึ้น ควรรีบปรึกษาแพทย์เพื่อวางแผนการรักษาใหม่
ไม่ควรใช้ยานี้ติดต่อกันนานกว่า 4-5 สัปดาห์ เพื่อป้องกันผลข้างเคียงจากการใช้ยาในระยะยาว
หลังใช้ยาจนครบตามกำหนดแล้ว ผู้ป่วยอาจกลับมานอนไม่หลับซ้ำหรือมีอาการรุนแรงกว่าเดิม หากอาการนอนไม่หลับรุนแรงขึ้นหลังเลิกใช้ยา ควรรีบปรึกษาแพทย์เพื่อความปลอดภัย
ห้ามหยุดยาเองโดยทันที ควรปรึกษาแพทย์ในการปรับลดปริมาณยาอย่างเหมาะสม เพื่อป้องกันผลข้างเคียงจากการถอนยาที่อาจเกิดขึ้นได้
การใช้ยาโซลพิเดมอาจทำให้ความสามารถในการคิดและการตอบสนองลดลง โดยเฉพาะผู้ที่ใช้ยาชนิดออกฤทธิ์นานต่อเนื่อง รวมถึงผู้ป่วยเพศหญิงที่อาจมีอาการง่วงซึมในตอนเช้าหลังจากใช้ยา ผู้ป่วยอาจต้องรอให้หายง่วงซึมและตื่นตัวอย่างเต็มที่ ก่อนจะขับขี่ยานพาหนะ ทำงานเกี่ยวกับเครื่องจักร หรือทำกิจกรรมที่ต้องตื่นตัวอยู่ตลอดเวลา
ควรหลีกเลี่ยงการใช้ยา หากดื่มเครื่องดื่มแอลกอฮอล์ในระหว่างวันหรือก่อนนอน
เก็บรักษายาให้ห่างจากความชื้น ความร้อน และห้ามแช่เย็น เพื่อป้องกันไม่ให้ยาเสื่อมสภาพ
ผลข้างเคียงจากการใช้ยา Zolpidem
ยาโซลพิเดมจะส่งผลต่อระบบประสาทและสมอง การใช้ยาจึงอาจก่อให้เกิดผลข้างเคียงรุนแรง โดยเฉพาะผู้ที่มีอาการแพ้ยาโซลพิเดม หากมีอาการต่อไปนี้ ควรหยุดใช้ยาและรีบไปพบแพทย์ทันที
ลมพิษ
เช่น
มีผื่นนูนแดง หรือมีอาการคันตามร่างกายหลังรับประทานยา
หายใจลำบาก
ใบหน้า ริมฝีปาก ลิ้น หรือคอบวม
นอกจากนี้ ยาโซลพิเดมมีผลข้างเคียงที่อาจพบได้ ดังนี้
ง่วงซึมระหว่างวัน วิงเวียนศีรษะ มึนงง
เหนื่อย อ่อนเพลีย
มีปัญหาเกี่ยวกับการประสานงานของร่างกาย เช่น การทำงานที่มีขั้นตอนซับซ้อน การเดิน เป็นต้น
คัดจมูก ปากแห้ง มีอาการระคายเคืองที่จมูกหรือลำคอ
คลื่นไส้ ท้องผูก ท้องเสีย
ปวดหัว ปวดกล้ามเนื้อ
ทั้งนี้ หากอาการแย่ลงหรือมีอาการใด ๆ นอกเหนือจากข้างต้นควรแจ้งแพทย์ทันที เช่น ซึมเศร้า วิตกกังวล พฤติกรรมก้าวร้าว สับสน มีอาการหลอน มีปัญหาเกี่ยวกับความจำ มีบุคลิกเปลี่ยนไป มีความคิดฆ่าตัวตายหรือทำร้ายตัวเอง และควรหยุดใช้ยาและไปพบแพทย์ทันที หากมีอาการต่อไปนี้
เจ็บหน้าอก หัวใจเต้นเร็วหรือเต้นผิดปกติ หายใจลำบาก
มีปัญหาเกี่ยวกับการหายใจหรือการกลืน
รู้สึกเหมือนจะหมดสติ
ดูเพิ่มเติมเกี่ยวกับ :