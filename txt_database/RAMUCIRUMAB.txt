Ramucirumab (รามูซิรูแมบ)
Ramucirumab (รามูซิรูแมบ)
เป็นยารักษาโรคมะเร็งกระเพาะอาหาร มะเร็งปอด มะเร็งลำไส้ และมะเร็งเซลล์ตับที่ลุกลามไปยังอวัยวะส่วนอื่น ๆ ซึ่งตัวยาจะออกฤทธิ์ชะลอหรือยับยั้งการเจริญเติบโตของเซลล์มะเร็งภายในร่างกาย แพทย์มักใช้ยานี้ในกรณีที่รักษาด้วยวิธีอื่นแล้วไม่ได้ผล โดยสามารถใช้เป็นยาเดี่ยวหรือใช้ร่วมกับยารักษามะเร็งชนิดอื่น และอาจนำมาใช้รักษาอาการอื่น ๆ ตามดุลยพินิจของแพทย์
เกี่ยวกับยา Ramucirumab
กลุ่มยา
ยาเคมีบำบัด
ประเภทยา
ยาตามใบสั่งแพทย์
สรรพคุณ
รักษามะเร็งกระเพาะอาหาร มะเร็งปอด มะเร็งลำไส้ใหญ่ และมะเร็งเซลล์ตับ
กลุ่มผู้ป่วย
ผู้ใหญ่
รูปแบบของยา
ยาใช้ภายนอก ยาฉีดทางหลอดเลือดดำ
การใช้ยาในหญิงตั้งครรภ์
Category D
จากการศึกษาในมนุษย์ พบความเสี่ยงทำให้เกิดความผิดปกติ
ต่อทารกในครรภ์จะใช้ก็ต่อเมื่อพิจารณาแล้วว่าก่อให้เกิดประโยชน์ต่อ
มารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ใน
กรณีที่จำเป็นในการช่วยชีวิตหรือใช้รักษาโรคร้ายแรงของมารดา ซึ่งไม่
สามารถใช้ยาอื่น ๆ ทดแทนได้ และไม่ควรให้นมบุตรในขณะที่ใช้ยานี้
คำเตือนในการใช้ยา Ramucirumab
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบก่อนใช้ยาหากมีประวัติ
แพ้ยา
หรือส่วนประกอบของยาชนิดนี้ รวมถึงยาและสารอื่น ๆ เพราะยาอาจมีส่วนประกอบที่ทำให้เกิดอาการแพ้ยาหรือเกิดผลข้างเคียงอื่น ๆ ตามมา
แจ้งให้แพทย์ทราบก่อนใช้ยา หากผู้ป่วยมีประวัติทางการแพทย์ โดยเฉพาะโรคความดันโลหิตสูง โรคเกี่ยวกับต่อมไทรอยด์ โรคไต โรคตับ มีเลือดออกในกระเพาะอาหารหรือลำไส้ ผ่านการผ่าตัดมาใหม่ ๆ และแผลยังไม่หายดี เป็นต้น
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียง หรือทำให้ยามีประสิทธิภาพลดลง
ไม่ควรใช้ยารามูซิรูแมบในผู้ป่วย
ความดันโลหิตสูง
ที่ควบคุมอาการไม่ได้
ยารามูซิรูแมบอาจ
ไปเพิ่มความเสี่ยงของการติดเชื้อได้ง่าย
ผู้ป่วยจึงควรล้างมือให้สะอาดอยู่เสมอ รวมทั้งหลีกเลี่ยงผู้ติดเชื้ออย่างโรคอีสุกอีใส โรคหัด หรือไข้หวัดใหญ่
ผู้ป่วยไม่ควรรับการฉีดวัคซีนหากไม่ได้รับอนุญาตจากแพทย์ผู้ดูแล และควรหลีกเลี่ยงการสัมผัสกับผู้ที่ได้รับวัคซีนเชื้อเป็นมาก่อน อย่างวัคซีนไข้หวัดใหญ่แบบพ่นจมูก
ควรหลีกเลี่ยงการทำกิจกรรมหรือเล่นกีฬาที่มีการกระแทก และระมัดระวังขณะใช้งานของมีคมทุกชนิด เพื่อป้องกันการบาดเจ็บ เกิดรอยแผลหรือฟกช้ำตามผิวหนัง
หากผู้ป่วยมีอาการปวดท้องอย่างรุนแรง อุจจาระปนเลือดหรือ
เปลี่ยนเป็นสีดำ
ไอเป็นเลือด หรือมีภาวะเลือดออกที่ผิดปกติหรือเลือดออกมาก ควรแจ้งให้แพทย์ทราบทันที เพราะยารามูซิรูแมบอาจไปเพิ่มความเสี่ยงของการมีเลือดออกผิดปกติอย่างรุนแรงได้
ผู้ป่วยอาจต้องเข้ารับการตรวจวัดความดันโลหิต ตรวจเลือดหรือปัสสาวะบ่อยครั้งในขณะที่ใช้ยานี้
แจ้งให้แพทย์ทราบ หากผู้ป่วยต้องเข้ารับการผ่าตัดในระหว่างที่ใช้ยานี้
สตรีมีครรภ์หรือผู้ที่วางแผนจะตั้งครรภ์ไม่ควรใช้ยานี้ เพื่อป้องกันอันตรายที่อาจส่งผลต่อทารกในครรภ์ จึงควรมีการคุมกำเนิดขณะที่ใช้ยานี้หรืออย่างน้อย 3 เดือนหลังสิ้นสุดการรักษา
ปริมาณการใช้ยา Ramucirumab
ปริมาณและระยะเวลาในการใช้ยาอาจแตกต่างกันไปตามโรคของผู้ป่วย โดยมีตัวอย่างการใช้ยา ดังนี้
รักษาโรคมะเร็งกระเพาะอาหาร
ตัวอย่างการใช้ยา Ramucirumab เพื่อรักษาโรค
มะเร็งกระเพาะอาหาร
ผู้ใหญ่
ฉีดยาทางหลอดเลือดดำเพียงตัวเดียวหรือใช้ร่วมกับยาแพคลิแทกเซลเป็นรายสัปดาห์ในปริมาณ 8 มิลลิกรัม/น้ำหนักตัว 1 กิโลกรัม
โดยค่อย ๆ ฉีดยาเข้าสู่หลอดเลือดดำนาน 60 นาทีขึ้นไป
ทุก 2 สัปดาห์
จนกว่าจะพบการเปลี่ยนแปลงของโรคหรือหยุดใช้ยาเมื่อพบผลข้างเคียงที่รุนแรง
รักษาโรคมะเร็งปอด
ชนิดเซลล์ขนาดไม่เล็ก
ตัวอย่างการใช้ยา Ramucirumab เพื่อรักษาโรค
มะเร็งปอด
ชนิดเซลล์ขนาดไม่เล็ก
ผู้ใหญ่
ฉีดยาเข้าทางหลอดเลือดดำปริมาณ 10 มิลลิกรัม/น้ำหนักตัว 1 กิโลกรัม
โดยค่อย ๆ ฉีดยาเข้าสู่หลอดเลือดดำนาน 60 นาทีขึ้นไป
ในวันที่ 1 ของรอบเคมีบำบัด 21 วัน แล้วจึงฉีดยาโดซีแทคเซลตามหลัง
จนกว่าจะพบการเปลี่ยนแปลงของโรคหรือหยุดใช้ยาเมื่อพบผลข้างเคียงที่รุนแรง
รักษาโรคมะเร็งลำไส้ใหญ่
ตัวอย่างการใช้ยา Ramucirumab เพื่อรักษาโรคมะเร็งลำไส้
ผู้ใหญ่
ฉีดยาทางหลอดเลือดดำในปริมาณ 8 มิลลิกรัม/น้ำหนักตัว 1 กิโลกรัม
โดยค่อย ๆ ฉีดยาเข้าสู่หลอดเลือดดำนาน 60 นาทีขึ้นไป
ทุก 2 สัปดาห์
จนกว่าจะพบการเปลี่ยนแปลงของโรคหรือหยุดใช้ยาเมื่อพบผลข้างเคียงที่รุนแรง
รักษาโรคมะเร็งเซลล์ตับ
ตัวอย่างการใช้ยา Ramucirumab เพื่อรักษาโรคมะเร็งเซลล์ตับ
ผู้ใหญ่
ฉีดยาทางหลอดเลือดดำในปริมาณ 8 มิลลิกรัม/น้ำหนักตัว 1 กิโลกรัม
โดยค่อย ๆ ฉีดยาเข้าสู่หลอดเลือดดำนาน 60 นาทีขึ้นไป
ทุก 2 สัปดาห์
จนกว่าจะพบการเปลี่ยนแปลงของโรคหรือหยุดใช้ยาเมื่อพบผลข้างเคียงที่รุนแรง
การใช้ยา Ramucirumab
วิธีการใช้ยาเพื่อความปลอดภัย มีดังนี้
การใช้ยา Ramucirumab จะใช้การฉีดหรือหยดยาเข้าทางหลอดเลือดดำ โดย
พยาบาล
จะเป็นผู้ฉีดยาให้
ควรมาพบแพทย์ให้ตรงตามนัดหมายทุกครั้ง
ควรปฏิบัติตามคำแนะนำของแพทย์ในการงดรับประทานอาหาร เครื่องดื่ม หรือการทำกิจกรรมบางชนิด
บางกรณีผู้ป่วยอาจต้องใช้ยาชนิดอื่นเพื่อช่วยบรรเทาผลข้างเคียงจากยารามูซิรูแมบ
ผลข้างเคียงจากการใช้ยา Ramucirumab
โดยทั่วไป ยารามูซิรูแมบอาจก่อให้เกิดผลข้างเคียง เช่น มีแผลหรือจุดสีขาวในปาก เหงือกบวมแดง มีปัญหาในการกลืนหรือการพูดคุย ปากแห้ง มีกลิ่นปาก รู้สึกเหนื่อยล้าหรืออ่อนแรง ท้องเสีย ปวดศีรษะ คลื่นไส้ อาเจียน เบื่ออาหาร เลือดกำเดาไหล ระดับเซลล์เม็ดเลือดขาวต่ำ ความดันโลหิตสูง เป็นต้น หากมีอาการแย่ลง ควรไปพบแพทย์เพื่อเข้ารับการตรวจวินิจฉัยเพิ่มเติม
อย่างไรก็ตาม
ควรแจ้งให้แพทย์ทราบทันที
หากในระหว่างการฉีดยามีผลข้างเคียงเกิดขึ้น เช่น เวียนศีรษะคล้ายจะหมดสติ สั่น มีเหงื่อออก เจ็บหรือแน่นหน้าอก ปวดหลัง มีปัญหาในการหายใจ ชาหรือรู้สึกเหมือนมีของแหลมทิ่มแทง เป็นต้น
ในกรณีที่มีอาการสั่น ปวดหลัง ปวดเกร็งหน้าท้อง แน่นหน้าอก หน้าแดง หัวใจเต้นเร็ว เวียนศีรษะ รู้สึกเหมือนมีเข็มทิ่มที่ผิวหนัง หรือผิวหนังหลังการฉีดยา ควรแจ้งให้แพทย์ทราบเช่นกัน
ทั้งนี้ ควรไปปรึกษาแพทย์ทันทีหากผู้ป่วยเกิดอาการรุนแรงหลังการฉีดยา ดังนี้
มีสัญญาณอาการแพ้ยา เช่น ลมพิษ หายใจลำบาก มีอาการบวมบริเวณใบหน้า ริมฝีปาก ปาก ลิ้น และลำคอ เป็นต้น
ปวดศีรษะ สับสน สภาพจิตใจเปลี่ยนไป สูญเสียการมองเห็น ชัก
คลื่นไส้ อาเจียน หรือท้องเสียอย่างรุนแรงหรือเป็นอย่างต่อเนื่อง
น้ำหนักเพิ่มขึ้นอย่างรวดเร็วโดยเฉพาะบริเวณใบหน้าหรือช่วงลำตัว
ติดเชื้อได้ง่ายขึ้นหรือการติดเชื้อมีอาการแย่ลง โดยอาจสังเกตได้จากอาการติดเชื้ออย่างมีไข้ สั่น เจ็บคอบ่อย ๆ หรือไอ
มีปัญหาเกี่ยวกับไต เช่น ปัสสาวะผิดปกติ ปัสสาวะเป็นฟอง ตาบวม เท้าหรือข้อเท้าบวม น้ำหนักตัวเพิ่มขึ้น เป็นต้น
มีอาการเลือดออกผิดปกติหรือมีสัญญาณของ
เลือดออกในกระเพาะอาหาร
ซึ่งอาจเป็นอันตรายถึงแก่ชีวิต เช่น มีเลือดออกหรือฟกช้ำได้ง่าย อุจจาระปนเลือดหรือเป็นสีดำ อาเจียนออกมาเป็นสีน้ำตาลคล้ายกากกาแฟ ไอเป็นเลือด เวียนศีรษะคล้ายจะหมดสติ เหนื่อยล้าหรืออ่อนแรงโดยไม่ทราบสาเหตุ ปวดท้องอย่างรุนแรง เป็นต้น
แผลหายช้ากว่าปกติ
มีระดับ
เซลล์เม็ดเลือดขาวต่ำจน
ทำให้เกิดอาการ เช่น มีไข้ มีแผลในปากหรือผิวหนัง ไอ หรือมีปัญหาในการหายใจ เป็นต้น
มีอาการของลิ่มเลือด เช่น แขนขาชาหรืออ่อนแรงฉับพลันข้างใดข้างหนึ่งของร่างกาย ปวดศีรษะรุนแรงฉับพลัน พูดไม่ชัด ปากเบี้ยว มีปัญหาในการมองเห็นหรือ
การทรงตัว
เป็นต้น
มีอาการของ
ภาวะ
หัวใจขาดเลือด
เช่น แน่นหรือเจ็บหน้าอก อาการปวดร้าวไปยังขากรรไกรหรือหัวไหล่ มีเหงื่อออก เป็นต้น
อย่างไรก็ตาม บางรายอาจไม่พบผลข้างเคียงหรือมีอาการเพียงเล็กน้อย หากผู้ป่วยมีความกังวลใจ รวมทั้งพบผลข้างเคียงหรือความผิดปกติอื่น ๆ นอกเหนือจากนี้ ควรแจ้งให้แพทย์หรือเภสัชกรทราบด้วย
ดูเพิ่มเติมเกี่ยวกับ :
Asbestosis
มะเร็งกระเพาะอาหาร
มะเร็งปอด (Lung Cancer)