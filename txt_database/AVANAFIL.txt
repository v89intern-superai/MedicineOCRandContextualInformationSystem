Avanafil (อะแวนาฟิล)
Avanafil (อะแวนาฟิล)
เป็นยารักษาภาวะหย่อนสมรรถภาพทางเพศในผู้ชาย โดยออกฤทธิ์ช่วยคลายกล้ามเนื้อหลอดเลือด และเพิ่มการไหลเวียนเลือดไปยังอวัยวะเพศชาย เพื่อช่วยให้องคชาตแข็งตัวขณะมีเพศสัมพันธ์ นอกจากนี้ อาจใช้รักษาโรคอื่น ๆ ตามดุลยพินิจของแพทย์ด้วย
ยา Avanafil มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Avanafil
กลุ่มยา
ยารักษาภาวะหย่อนสมรรถภาพทางเพศ
ประเภทยา
ยาตามใบสั่งแพทย์
สรรพคุณ
รักษาภาวะหย่อนสมรรถภาพทางเพศ
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Avanafil
แจ้งให้แพทย์ทราบก่อนใช้ยานี้หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพรใด ๆ เพราะมียาหลายชนิดที่อาจมีปฏิกิริยากับยานี้ โดยเฉพาะยาซิลเดนาฟิล ยาทาดาลาฟิล ยาวาร์เดนาฟิล ยาไนเตรท เป็นต้น
แจ้งให้แพทย์ทราบก่อนใช้ยาหากป่วยเป็น
โรคหัวใจ
การเต้นของหัวใจผิดปกติ มีประวัติเป็น
โรคหัวใจขาดเลือด
ได้รับการผ่าตัดหัวใจในช่วง 6 เดือนก่อนหน้า โรคหลอดเลือดสมอง ภาวะหัวใจวาย เจ็บหน้าอก ความดันโลหิตต่ำหรือสูง โรคตับ โรคไต มี
แผลในกระเพาะอาหาร
มีปัญหาการได้ยินหรือการมองเห็น โรคอาร์พี (Retinitis Pigmentosa) โรคฮีโมฟิเลีย มีความผิดปกติของอวัยวะเพศชายอย่างโรคอวัยวะเพศชายโค้งงอ (
Peyronie's disease
) โรคเซลล์เม็ดเลือด หรือได้รับคำแนะนำไม่ให้มีเพศสัมพันธ์เพราะเหตุผลด้านสุขภาพ
ห้ามใช้ยา Avanafil กับผู้หญิง โดยเฉพาะหญิงตั้งครรภ์ เพราะอาจเป็นอันตรายต่อทารกในครรภ์ได้
หลีกเลี่ยงการดื่มแอลกอฮอล์และไม่บริโภคผลิตภัณฑ์จากเกรปฟรุตในระหว่างที่ใช้ยา เพราะอาจเสี่ยงเกิดผลข้างเคียงจากการใช้ยา
ยา Avanafil ไม่สามารถป้องกันการติดเชื้อเอชไอวี (HIV)
โรคเอดส์
หรือโรคติดต่อทางเพศสัมพันธ์อื่น ๆ ได้ ดังนั้น ก่อนมีเพศสัมพันธ์ต้องสวมถุงยางอนามัยก่อนเสมอ
ปริมาณการใช้ยา Avanafil
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ภาวะหย่อนสมรรถภาพทางเพศ
ผู้ใหญ่
รับประทานยาปริมาณเริ่มต้น 100 มิลลิกรัม โดยรับประทานก่อนมีเพศสัมพันธ์ประมาณ 15-30 นาที อาจลดปริมาณยาเป็น 50 มิลลิกรัม หรือเพิ่มปริมาณยาสูงสุดไม่เกิน 200 มิลลิกรัม โดยให้ปรับปริมาณยาตามการตอบสนองของผู้ป่วย และความถี่ในการใช้ยาสูงสุด คือ ทุก 24 ชั่วโมงขึ้นไป
การใช้ยา Avanafil
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
การใช้ยา Avanafil นั้น สามารถรับประทานพร้อมอาหารหรือไม่พร้อมอาหารก็ได้
ใช้ยา Avanafil เมื่อจำเป็นเท่านั้น โดยให้ใช้ก่อนมีเพศสัมพันธ์ประมาณ 30 นาที หรือใช้ตามที่แพทย์สั่ง
ยา Avanafil จะช่วยให้อวัยวะเพศชายแข็งตัวเมื่อเกิดการกระตุ้นทางเพศเท่านั้น แต่ไม่ได้ช่วยให้อวัยวะเพศชายแข็งตัวได้ทันทีหลังการใช้ยา
ห้ามใช้ยามากกว่าวันละ 1 ครั้ง และแต่ละครั้งให้เว้นระยะห่างอย่างน้อย 24 ชั่วโมง
หากมีอาการเจ็บเมื่ออวัยวะเพศแข็งตัว หรืออวัยวะเพศแข็งตัวนาน 4 ชั่วโมงขึ้นไปในระหว่างที่ใช้ยา ให้ไปพบแพทย์ทันที
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น โดยเก็บยาให้พ้นจากมือเด็กและสัตว์เลี้ยง
ผลข้างเคียงจากการใช้ยา Avanafil
การใช้ยา Avanafil อาจทำให้เกิดผลข้างเคียง เช่น ปวดศีรษะ ผิวแดง ปวดหลัง หรือมีอาการของโรคหวัดอย่างน้ำมูกไหล คัดจมูก หรือเจ็บคอ เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Avanafil ดังต่อไปนี้ ควรหยุดใช้ยาและรีบไปพบแพทย์
อาการแพ้ยา เช่น ลมพิษ หายใจลำบาก หน้าบวม ริมฝีปากบวม ลิ้นบวม และคอบวม เป็นต้น
การมองเห็นเปลี่ยนแปลงไป สูญเสียการมองเห็นอย่างฉับพลัน
คลื่นไส้ รู้สึกวิงเวียนคล้ายจะหมดสติ
มีอาการปวดและชาบริเวณทรวงอก แขน คอ หรือขากรรไกร
มีเสียงดังในหู
มีอาการของ
โรคหัวใจขาดเลือด
เช่น เจ็บหรือแน่นหน้าอก โดยอาจลามไปที่ขากรรไกรและไหล่ มีเหงื่อออก เป็นต้น
ปวด บวม แดง หรือรู้สึกอุ่น ๆ ที่ขาข้างเดียวหรือทั้ง 2 ข้าง
หายใจไม่อิ่ม แขนบวมหรือขาบวม
เจ็บอวัยวะเพศเมื่อแข็งตัว หรืออวัยวะเพศแข็งตัวนาน 4 ชั่วโมงขึ้นไป
ดูเพิ่มเติมเกี่ยวกับ :