Lincomycin (ลินโคมัยซิน)
Lincomycin (ลินโคมัยซิน)
เป็นยาปฏิชีวนะที่ออกฤทธิ์โดยกำจัดหรือยับยั้งการเจริญเติบโตของเชื้อแบคทีเรียในร่างกาย อาจนำมารักษาผู้ที่ติดเชื้อแบคทีเรียและแพ้ยาปฏิชีวนะในกลุ่มเพนนิซิลลิน ใช้ได้ทั้งในเด็กและผู้ใหญ่ โดยปริมาณการใช้ยาจะแตกต่างกันไปตามอายุหรืออาการของผู้ป่วยตามดุลยพินิจของแพทย์
เกี่ยวกับยา
Lincomycin
กลุ่มยา
ยาปฏิชีวนะ
ประเภทยา
ยาตามใบสั่งแพทย์
สรรพคุณ
รักษาการติดเชื้อแบคทีเรีย
กลุ่มผู้ป่วย
เด็กและผู้ใหญ่
รูปแบบของยา
ยาฉีด
คำเตือนในการใช้ยา Lincomycin
บุคคลในกลุ่มต่อไปนี้ จำเป็นต้องแจ้งให้แพทย์ทราบก่อนใช้ยา เพื่อความปลอดภัยของตัวผู้ป่วยเอง
ผู้ที่เคยแพ้ยา Lincomycin หรือแพ้ส่วนผสมของยานี้ รวมถึง
ยาคลินดามัยซิน
ยาชนิดอื่น ๆ หรืออาหารใด ๆ และแจ้งให้แพทย์ทราบถึงอาการแพ้ที่เคยเกิดขึ้นด้วย เช่น มีผื่นคันขึ้นตามผิวหนัง ไอ หายใจไม่ออก หายใจมีเสียงหวีด มีอาการบวมที่ใบหน้า ริมฝีปาก ลิ้น และลำคอ เป็นต้น
ผู้ที่ใช้ยาหรือผลิตภัณฑ์ที่มีส่วนผสมของ
ยาอิริโทรมัยซิน
รวมถึงกำลังใช้วิตามิน สมุนไพร หรือยาชนิดอื่น ๆ ควรแจ้งให้แพทย์ทราบเพื่อตรวจสอบความปลอดภัยหากรับประทานร่วมกับยาชนิดนี้
ผู้ที่มีโรคประจำตัว เช่น โรคหืด โรคตับ โรคไต เป็นต้น
ผู้ที่กำลังตั้งครรภ์หรือวางแผนจะตั้งครรภ์ เนื่องจากแพทย์ต้องพิจารณาถึงข้อดีและข้อควรระวังของการใช้ยาสำหรับหญิงตั้งครรภ์
ผู้ที่อยู่ในช่วงให้นมบุตร เนื่องจากยังมีข้อมูลไม่เพียงพอที่บอกได้ว่าการใช้ยาในช่วงให้นมบุตรนั้นปลอดภัยหรือไม่ จึงควรปรึกษาแพทย์เพื่อพิจารณาถึงข้อดีและข้อควรระวังของการใช้ยาก่อนเสมอ
นอกจากนี้ ยังมีคำแนะคำและข้อควรระวังสำหรับผู้ที่ใช้ยา Lincomycin ดังนี้
แจ้งให้แพทย์ ทันตแพทย์ พยาบาล รวมถึงเภสัชกรทราบก่อนรับการรักษาโรคหรืออาการอื่น ๆ
แจ้งให้แพทย์ทราบ หากใช้ยาแล้วอาการไม่ดีขึ้นหรือมีอาการแย่ลง
ปรึกษาแพทย์ก่อนเริ่มใช้ยาชนิดใหม่ วิตามิน หรือยาสมุนไพรใด ๆ
ปรึกษาแพทย์เพื่อพิจารณาการตรวจเลือด ในกรณีที่ผู้ป่วยใช้ยานี้เป็นเวลานาน
ห้ามใช้ยาเป็นเวลานานเกินกว่าที่แพทย์สั่ง เพราะอาจทำให้เกิดการติดเชื้ออื่นซ้ำได้
ผู้ป่วยที่อายุตั้งแต่ 65 ปีขึ้นไปควรใช้ยาอย่างระมัดระวัง เพราะมีแนวโน้มที่จะเกิดผลข้างเคียงจากการใช้ยาได้มากกว่าผู้ป่วยวัยอื่น ๆ
ปริมาณการใช้ยา Lincomycin
ยา Lincomycin มีปริมาณการใช้แตกต่างกันไปตามอายุของผู้ป่วยแต่ละราย โดยมีตัวอย่างการใช้ยาและรายละเอียด ดังนี้
ยาฉีดเข้ากล้ามเนื้อ
ผู้ใหญ่ ฉีดยาปริมาณ 600 มิลลิกรัม วันละ 1-2 ครั้ง
เด็กอายุตั้งแต่ 1 ปีขึ้นไป ฉีดยาปริมาณ 10-20 มิลลิกรัม/น้ำหนักตัว 1 กิโลกรัม
ยาฉีดเข้าหลอดเลือดดำ
ผู้ใหญ่ หยดยาปริมาณ 0.6-1 กรัม ให้ยาเข้าสู่หลอดเลือดดำอย่างช้า ๆ เป็นเวลาอย่างน้อย 1 ชั่วโมง วันละ 2-3 ครั้ง สูงสุดไม่เกินวันละ 8 กรัม
เด็กอายุตั้งแต่ 1 ปีขึ้นไป ฉีดยาปริมาณ 10-20 มิลลิกรัม/น้ำหนักตัว 1 กิโลกรัม
การใช้ยา Lincomycin
ในปัจจุบันประเทศไทยมีการใช้ยา Lincomycin ในรูปแบบของยาฉีด ซึ่งจะฉีดยาเข้าทางกล้ามเนื้อหรือหยดยาเข้าทางหลอดเลือดดำ
แพทย์อาจสอนวิธีการฉีดยาด้วยตนเองที่บ้าน แต่ไม่ควรฉีดยาด้วยตนเองหากผู้ป่วยยังไม่เข้าใจขั้นตอนการฉีดยาอย่างถูกต้องชัดเจน
ห้ามใช้เข็มฉีดยาที่ผ่านการใช้งานมาแล้ว และห้ามใช้เข็มฉีดยาร่วมกับผู้อื่น เพื่อลดความเสี่ยงของโรคติดต่อทางเลือด
หลังการใช้งานให้นำเข็มฉีดยาเก็บเข้าปลอกและควรเก็บเข็มฉีดยาให้พ้นมือเด็ก เพื่อป้องกันการเกิดอุบัติเหตุ
ผลข้างเคียงจากการใช้ยา Lincomycin
ยา Lincomycin อาจทำให้เกิดผลข้างเคียงที่พบได้ทั่วไป แต่ผู้ป่วยควรไปพบแพทย์หากอาการเหล่านั้นรบกวนการใช้ชีวิต หรืออาการไม่ดีขึ้นแม้เวลาผ่านไป เช่น วิงเวียน ปวดศีรษะ คลื่นไส้ อาเจียน ปวดท้อง ท้องเสีย รู้สึกง่วงนอน หรือระคายเคืองในบริเวณที่ฉีดยา เป็นต้น
อย่างไรก็ตาม ผู้ป่วยควรรีบไปพบแพทย์โดยด่วน หากพบอาการรุนแรงอื่น ๆ ดังต่อไปนี้
แพ้ยา
ซึ่งอาจทำให้เกิดผื่นคัน หายใจมีเสียงหวีด หายใจลำบาก แน่นหน้าอกและลำคอ เสียงแหบผิดปกติ มีอาการบวมที่ลิ้น ริมฝีปาก ใบหน้า หรือลำคอ เป็นต้น
ระคายเคืองอย่างมากในบริเวณที่ฉีดยา
ปัสสาวะน้อยกว่าปกติ หรือไม่ปัสสาวะเลย
มีอาการดีซ่าน เช่น ผิวหรือตาเหลือง
หูอื้อ
เจ็บคอ มีแผลร้อนในปาก เหงือกบวม หรือกลืนลำบาก
รู้สึกอ่อนเพลียหรือเหนื่อยมาก มีไข้ หนาวสั่น ผิวซีด ไอ
วิงเวียนศีรษะอย่างรุนแรง หรือเป็นลมหมดสติ
ตกขาว หรือมีอาการคันที่อวัยวะเพศหญิง
ปวดเมื่อยตามข้อ รวมถึงเกิดแผลฟกช้ำ หรือมีเลือดออกง่ายผิดปกติ
กลุ่มอาการสตีเวนส์จอห์นสัน (Stevens Johnson Syndrome) เป็นอาการแพ้ทางผิวหนังอย่างรุนแรงซึ่งอาจเป็นอันตรายถึงชีวิตได้ โดยผู้ป่วยอาจหายใจไม่ออก ผิวหนังบวม แดง ตกสะเก็ด หรือผิวลอก ซึ่งอาจเกิดขึ้นร่วมกับมีไข้ด้วยหรือไม่ก็ได้ ตาแดง ระคายเคืองตา เป็นแผลในตา ปาก จมูก หรือลำคอ
แม้จะพบได้น้อย แต่ผู้ป่วยบางรายอาจมีอาการปวดท้อง ท้องเสีย อุจจาระเป็นเลือด หรือท้องเสียอย่างรุนแรงที่อาจเกิดจากเชื้อแบคทีเรียคลอสไทรเดียม ดิฟิซายล์ (Clostridium Difficile) ที่สามารถเกิดขึ้นได้ในระหว่างการใช้ยาหรือหลังหยุดยาไปแล้ว 2-3 เดือน ซึ่งผู้ป่วยห้ามรับประทานยาแก้ท้องเสียหรือรักษาอาการดังกล่าวด้วยตนเองโดยปราศจากคำแนะนำของแพทย์ เพราะอาจทำให้อาการของผู้ป่วยแย่ลงได้