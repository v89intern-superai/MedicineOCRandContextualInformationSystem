Gemcitabine (เจมไซตาบีน)
Gemcitabine (เจมไซตาบีน)
เป็นยารักษาโรคมะเร็งเต้านม มะเร็งปอด
มะเร็งตับอ่อน
มะเร็งรังไข่ และมะเร็งกระเพาะปัสสาวะ โดยตัวยาจะออกฤทธิ์ชะลอหรือยับยั้งการเจริญเติบโตของเซลล์มะเร็งภายในร่างกาย บางครั้งแพทย์อาจให้ใช้ยานี้ร่วมกับยารักษามะเร็งชนิดอื่นหรือใช้ในกรณีที่รักษาด้วยวิธีอื่นแล้วไม่ได้ผล และอาจนำมาใช้รักษาอาการอื่น ๆ ตามดุลยพินิจของแพทย์
เกี่ยวกับยา
Gemcitabine
กลุ่มยา
ยาเคมีบำบัด
ประเภทยา
ยาตามใบสั่งแพทย์
สรรพคุณ
รักษามะเร็งเต้านม มะเร็งปอด มะเร็งตับอ่อน มะเร็งรังไข่ และมะเร็งกระเพาะปัสสาวะ
กลุ่มผู้ป่วย
ผู้ใหญ่
รูปแบบของยา
ยาใช้ภายนอก ยาฉีดทางหลอดเลือดดำ
การใช้ยาในหญิงตั้งครรภ์และผู้ให้นมบุตร
Category D
จากการศึกษาในมนุษย์ พบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่าก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิตหรือใช้รักษาโรคร้ายแรงของมารดา ซึ่งไม่สามารถใช้ยาอื่น ๆ ทดแทนได้ และไม่ควรให้นมบุตรในขณะที่ใช้ยานี้
หรือภายใน 1 สัปดาห์
หลังการใช้ยาครั้งสุดท้าย
คำเตือนในการใช้ยา Gemcitabine
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบก่อนใช้ยา หากมีประวัติแพ้ยาหรือส่วนประกอบของยาชนิดนี้ รวมถึงยาและสารอื่น ๆ เพราะยาอาจมีส่วนประกอบที่ทำให้เกิดอาการแพ้ยาหรือเกิดผลข้างเคียงอื่น ๆ ตามมา
แจ้งให้แพทย์ทราบก่อนใช้ยา หากผู้ป่วยมีประวัติทางการแพทย์ เช่น โรคไต โรคตับโดยเฉพาะ
ตับแข็ง
พิษสุราเรื้อรัง ได้รับการรักษาด้วยรังสีมาก่อน หรือปัญหาเกี่ยวกับหัวใจ เป็นต้น
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียง หรือทำให้ยามีประสิทธิภาพลดลง
ยาเจมไซตาบีนอาจเป็นอันตรายต่อทารกในครรภ์และส่งผลต่อการมีบุตรได้ จึงควรคุมกำเนิดด้วยวิธีที่มีประสิทธิภาพในระหว่างใช้ยานี้เพื่อป้องกันการตั้งครรภ์ โดยสตรีที่อยู่ในวัยเจริญพันธุ์ควรคุมกำเนิดในขณะใช้ยาและหลังใช้ยาครั้งสุดท้ายอย่างน้อย 6 เดือน สำหรับ
ผู้ชายที่ภรรยาสามารถตั้งครรภ์ได้
ควรคุมกำเนิดหลังใช้ยาครั้งสุดท้ายอย่างน้อย 3 เดือน ทั้งนี้ แพทย์อาจให้ผู้ป่วยหญิงทดสอบการตั้งครรภ์ก่อนจะเริ่มใช้ยาเพื่อประเมินความเสี่ยงและความปลอดภัย
ในระหว่างการใช้ยา หากสงสัยว่าตั้งครรภ์ควรแจ้งให้แพทย์ทราบทันที
ผู้ป่วยอาจต้องเข้ารับการตรวจวินิจฉัยบ่อยครั้งในระหว่างที่ใช้ยานี้ เนื่องจากยานี้อาจเพิ่มความเสี่ยงของการมีเลือดออกและการติดเชื้อ และควรหลีกเลี่ยงการคลุกคลีกับผู้ป่วยติดเชื้อ รวมถึงการทำกิจกรรมที่เสี่ยงต่อการบาดเจ็บและมีเลือดออก
ขณะใช้ยานี้ ผู้ป่วยไม่ควรฉีดวัคซีนเชื้อเป็น ซึ่งเป็นวัคซีนที่ผลิตด้วยการนำเชื้อโรคมาทำให้มีฤทธิ์น้อยลงจนไม่ก่อโรคแต่ยังกระตุ้นภูมิคุ้มกันของร่างกายได้ และไม่ควรใกล้ชิดกับผู้ที่ได้รับการฉีดวัคซีนนี้มาหมาด ๆ เพราะอาจแพร่เชื้อมาสู่ตนเอง โดยเฉพาะ
โรค
หัด
คางทูม หัดเยอรมัน โปลิโอ โรต้าไวรัส ไทฟอยด์ ไข้เหลือง อีสุกอีใส งูสวัด และไข้หวัดใหญ่
ผู้ป่วยควรระมัดระวังในขณะขับขี่ยานพาหนะ ใช้เครื่องจักร หรือทำกิจกรรมที่ต้องตื่นตัวอยู่ตลอดเวลา อีกทั้งควรงดดื่มแอลกอฮอล์ในขณะที่ใช้ยานี้ เนื่องจากตัวยาอาจส่งผลให้ง่วงซึมได้
แจ้งให้แพทย์ทราบขณะที่ใช้ยานี้ หากผู้ป่วยต้องเข้ารับการผ่าตัดหรือการรักษาทางทันตกรรมใด ๆ
ผู้สูงอายุอาจไวต่อผลข้างเคียงของยามากกว่าปกติ โดยเฉพาะความเสี่ยงต่อการติดเชื้อ มีเลือดออกหรือฟกช้ำได้ง่าย
ปริมาณการใช้ยา Gemcitabine
ปริมาณและระยะเวลาในการใช้ยาอาจแตกต่างกันไปตามโรคของผู้ป่วย โดยมีตัวอย่างการใช้ยา ดังนี้
รักษามะเร็งเต้านม
ตัวอย่างการใช้ยา Gemcitabine เพื่อรักษา
มะเร็งเต้านม
ที่ไม่สามารถผ่าตัดได้ กำเริบเฉพาะที่ และระยะแพร่กระจาย
ผู้ใหญ่
หยดยาทางหลอดเลือดดำร่วมกับยา
แพคลิแทกเซลในปริมาณ
1,250 มิลลิกรัม/พื้นที่ผิวกาย 1 ตารางเมตร ประมาณ 30 นาทีขึ้นไป ในวันที่ 1 และ 8 ของรอบเคมีบำบัด 21 วัน โดยอาจลดปริมาณยาในแต่ละรอบหรือในรอบที่ขึ้นอยู่กับความเป็นพิษต่อยา ทั้งนี้ ผู้ป่วยควรมี
ค่าเม็ดเลือดขาวสมบูรณ์
มากกว่าหรือเท่ากับ 1,500 /ไมโครลิตร ก่อนเริ่มการรักษา
รักษามะเร็งปอด
ตัวอย่างการใช้ยา Gemcitabine เพื่อรักษา
มะเร็งปอด
ชนิด
เซลล์ขนาดไม่เล็ก
ระยะลุกลามเฉพาะที่และระยะแพร่กระจาย
ผู้ใหญ่
หยดยาเข้าทางหลอดเลือดดำปริมาณ 1,000 มิลลิกรัม/พื้นที่ผิวกาย 1 ตารางเมตร/สัปดาห์ ประมาณ 30 นาทีขึ้นไป ติดต่อกัน 3 สัปดาห์ แล้วหยุดพัก 1 สัปดาห์ และให้หยดยาซ้ำอีกหนึ่งรอบ
หยดยาทางหลอดเลือดดำร่วมกับยา
ซิสพลาติน
ในปริมาณ 1,000 มิลลิกรัม/พื้นที่ผิวกาย 1 ตารางเมตร ประมาณ 30 นาทีขึ้นไป ในวันที่ 1, 8 และ 15 ของรอบเคมีบำบัด 28 วัน หรือปริมาณ 1,250 มิลลิกรัม/พื้นที่ผิวกาย 1 ตารางเมตร ประมาณ 30 นาทีขึ้นไป ในวันที่ 1 และ 8 ของรอบเคมีบำบัด 21 วัน โดยอาจลดปริมาณยาในแต่ละรอบหรือในรอบที่ขึ้นอยู่กับความเป็นพิษต่อยา
รักษามะเร็งตับอ่อน
ตัวอย่างการใช้ยา Gemcitabine เพื่อรักษา
มะเร็งตับอ่อน
ระยะลุกลามเฉพาะที่และระยะแพร่กระจาย
ผู้ใหญ่
หยดยาเข้าทางหลอดเลือดดำปริมาณ 1,000 มิลลิกรัม/พื้นที่ผิวกาย 1 ตารางเมตร ประมาณ 30 นาทีขึ้นไป เป็นระยะเวลา 7 สัปดาห์ แล้วหยุดพัก 1 สัปดาห์
หลังจากสัปดาห์ที่ 8 ให้หยดยาในวันที่ 1, 8 และ 15 ของแต่ละรอบเคมีบำบัด 28 วัน
โดยอาจลดปริมาณยาในแต่ละรอบหรือในรอบที่ขึ้นอยู่กับความเป็นพิษต่อยา
รักษามะเร็งรังไข่
ตัวอย่างการใช้ยา Gemcitabine เพื่อรักษามะเร็งรังไข่ระยะลุกลามเฉพาะที่และระยะแพร่กระจายไปตามเนื้อเยื่อ
ผู้ใหญ่
หยดยาทางหลอดเลือดดำร่วมกับยาคาร์โบพลาตินในปริมาณ 1,000 มิลลิกรัม/พื้นที่ผิวกาย 1 ตารางเมตร ประมาณ 30 นาทีขึ้นไป ในวันที่ 1 และ 8 ของรอบเคมีบำบัด 21 วัน โดยอาจลดปริมาณยาในแต่ละรอบหรือในรอบที่ขึ้นอยู่กับความเป็นพิษต่อยา
รักษามะเร็งกระเพาะปัสสาวะ
ตัวอย่างการใช้ยา Gemcitabine เพื่อรักษา
มะเร็งกระเพาะปัสสาวะ
ระยะลุกลามเฉพาะที่และระยะแพร่กระจาย
ผู้ใหญ่
หยดยาทางหลอดเลือดดำร่วมกับยา
ซิสพลาติน
ในปริมาณ 1,000 มิลลิกรัม/พื้นที่ผิวกาย 1 ตารางเมตร ประมาณ 30 นาทีขึ้นไป ในวันที่ 1, 8 และ 15 ของรอบเคมีบำบัด 28 วัน และให้หยดยาซ้ำอีกหนึ่งรอบ โดยอาจลดปริมาณยาในแต่ละรอบหรือในรอบที่ขึ้นอยู่กับความเป็นพิษต่อยา
การใช้ยา Gemcitabine
วิธีการใช้ยาเพื่อความปลอดภัย มีดังนี้
ควรมาพบแพทย์ให้ตรงตามนัดหมายทุกครั้งเพื่อฉีดยาเข้าสู่หลอดเลือดดำ
หากยาสัมผัสโดนผิวหนัง ควรล้างทำความสะอาดด้วยสบู่และน้ำอุ่น
หากรู้สึกแสบร้อน เจ็บปวด หรือมีอาการบวมตรงจุดที่ฉีดยา ควรแจ้งให้แพทย์ทราบทันที
ยานี้อาจส่งผ่านไปยังของเหลวภายในร่างกาย อย่างปัสสาวะ อุจจาระ หรือ
ของเหลวจากการอาเจียน
อย่างน้อย 2 วัน หลังใช้ยา ผู้ที่อยู่ใกล้ชิดควรเลี่ยงการสัมผัสกับของเหลวเหล่านี้จากตัวผู้ป่วย หากต้องทำความสะอาดหรือสัมผัสกับเสื้อผ้าที่ปนเปื้อนควรใส่ถุงมือทุกครั้ง และล้างมือให้สะอาดทั้งก่อนและหลังถอดถุงมือ
ผลข้างเคียงจากการใช้ยา Gemcitabine
ปกติแล้ว ยาเจมไซตาบีนอาจส่งผลให้ผู้ป่วยมีไข้ คลื่นไส้ อาเจียน ท้องเสีย เจ็บปาก ง่วงซึม ปวดกล้ามเนื้อ มีอาการบวมแดงหรือเจ็บบริเวณที่ถูกฉีดยา ระดับเซลล์เม็ดเลือดต่ำ ผลตรวจเลือดหรือปัสสาวะผิดปกติ มือหรือเท้าบวม มีผื่น ปัสสาวะมีสีแดงหรือชมพู ซึ่งหากมีอาการแย่ลง ควรไปพบแพทย์เพื่อเข้ารับการตรวจวินิจฉัยอย่างถี่ถ้วน นอกจากนี้ ผู้ป่วยอาจมีอาการผมร่วง แต่จะกลับมาเป็นปกติหลังการรักษาสิ้นสุดลง
อย่างไรก็ตาม ผู้ป่วยควรหยุดใช้ยาและไปปรึกษาแพทย์ทันที หากเกิดอาการรุนแรงดังต่อไปนี้
มีสัญญาณอาการ
แพ้ยา
เช่น มีผื่น คัน ลมพิษ หายใจลำบาก มีอาการบวมบริเวณใบหน้า ปาก ริมฝีปาก ลิ้น และลำคอ เวียนศีรษะอย่างรุนแรง เป็นต้น
ปวดศีรษะอย่างรุนแรง รู้สึกสับสน อารมณ์และพฤติกรรมเปลี่ยนแปลงไป ชัก แขนขาอ่อนแรง ตามัว
พูดคุยได้ลำบาก มีปัญหาในการกินหรือกลืน มีตุ่มหรือแผลในปาก
เจ็บหน้าอก หัวใจเต้นเร็ว เต้นช้า หรือเต้นผิดปกติ
มีสัญญาณปัญหาเกี่ยวกับปอด อย่างหายใจไม่อิ่มหรือไอ
ผิวหนังบวมแดง มีเลือดไหล หรือลอกอย่างรุนแรงในระหว่างหรือภายหลังการรักษาด้วยรังสี
มีสัญญาณปัญหาเกี่ยวกับตับ เช่น เบื่ออาหาร ปวดท้อง คัน ปัสสาวะเป็นสีเข้ม อุจจาระเป็นสีซีด ดีซ่าน เป็นต้น
มีสัญญาณปัญหาเกี่ยวกับไต อย่างปริมาณปัสสาวะเปลี่ยนแปลงไปหรือปัสสาวะปนเลือด
มีระดับเซลล์เม็ดเลือดต่ำ ทำให้เกิดอาการ เช่น มีไข้ สั่น ปวดเมื่อยตามตัว มือและเท้าเย็น เวียนศีรษะคล้ายจะหมดสติ เป็นต้น
มีสัญญาณของเซลล์เม็ดเลือดแดงถูกทำลาย เช่น มีเลือดออกหรือฟกช้ำได้ง่ายผิดปกติ ผิวซีด
ถ่ายเป็นเลือด
ปัสสาวะมีสีแดงหรือชมพู ร่างกายบวม น้ำหนักตัวเพิ่มขึ้นอย่างรวดเร็ว ปัสสาวะเพียงเล็กน้อยหรือไม่ปัสสาวะออกเลย เป็นต้น
มีของเหลวอยู่ภายในหรือรอบ ๆ ปอด ส่งผลให้เกิดอาการตามมา เช่น เจ็บขณะที่หายใจ หายใจไม่อิ่มเมื่อล้มตัวลงนอน หายใจมีเสียงหวีด หายใจทางปาก ไอมีเสมหะเป็นฟอง หัวใจเต้นเร็ว เป็นต้น
ทั้งนี้ ผู้ป่วยบางรายอาจไม่มีผลข้างเคียงเกิดขึ้นหรือมีอาการเพียงเล็กน้อย หากผู้ป่วยมีความกังวลใจ รวมทั้งพบผลข้างเคียงหรือความผิดปกติอื่น ๆ นอกเหนือจากนี้ ควรแจ้งให้แพทย์หรือเภสัชกรทราบ
ดูเพิ่มเติมเกี่ยวกับ :