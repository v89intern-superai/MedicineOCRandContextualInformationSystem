Hydroxyurea (ไฮดรอกซียูเรีย)
Hydroxyurea (ไฮดรอกซียูเรีย)
เป็นยารักษาโรคมะเร็งเม็ดเลือดขาวชนิดเรื้อรังมัยอีลอยด์ มะเร็งรังไข่ มะเร็งผิวหนังบริเวณศีรษะและลำคอชนิดสะความัสเซลล์ โดยตัวยาจะช่วยยับยั้งการเจริญเติบโตของเซลล์มะเร็ง อีกทั้งอาจนำมาใช้รักษาภาวะเม็ดเลือดแดงข้น ช่วยลดความเจ็บปวดและความจำเป็นในการเปลี่ยนถ่ายเลือดของผู้ป่วยโรคโลหิตจางชนิดเม็ดเลือดแดงรูปเคียว หรืออาจใช้รักษาโรคอื่น ๆ ตามดุลยพินิจของแพทย์
เกี่ยวกับยา Hydroxyurea
กลุ่มยา
ยารักษามะเร็ง
ประเภทยา
ยาตามใบสั่งแพทย์
สรรพคุณ
รักษาโรคมะเร็งเม็ดเลือดขาวชนิดเรื้อรังมัยอีลอยด์ มะเร็งรังไข่ มะเร็ง
ผิวหนัง ภาวะเม็ดเลือดแดงข้น
กลุ่มผู้ป่วย
เด็กอายุ 2 ปีขึ้นไป ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์
และผู้ให้นมบุตร
Category D
จากการศึกษาในมนุษย์ พบความเสี่ยงทำให้เกิดความผิดปกติ
ต่อทารกในครรภ์ จะใช้ก็ต่อเมื่อพิจารณาแล้วว่า ก่อให้เกิดประโยชน์ต่อ
มารดาและยอมรับความเสี่ยงที่อาจเกิดต่อทารกในครรภ์ โดยมากมักใช้
ในกรณีที่จำเป็นในการช่วยชีวิต หรือใช้รักษาโรคร้ายแรงของมารดา
ซึ่งไม่สามารถใช้ยาอื่น ๆ
ทดแทนได้ ผู้ป่วยจึงไม่ควรให้นมบุตรระหว่าง
การใช้ยาเนื่องจากยาอาจปะปนกับน้ำนม
คำเตือนในการใช้ยา Hydroxyurea
ยาไฮดรอกซียูเรียมีข้อควรทราบก่อนการใช้ ดังนี้
แจ้งเแพทย์หรือเภสัชกรเกี่ยวกับ
อาการ
แพ้ยา
และอาการแพ้อื่น ๆ ก่อนการรับประทานยา เนื่องจากยา Hydroxyurea อาจมีส่วนผสมที่ทำให้เกิดอาการแพ้หรือผลข้างเคียงอื่น ๆ ได้
แจ้งแพทย์หรือเภสัชกรให้ทราบถึงประวัติทางการแพทย์ โดยเฉพาะผู้ที่มีปัญหาเกี่ยวกับไต โรคตับ ติดเชื้อเอชไอวี โรคเอดส์ กรดยูริกในเลือดสูง กำลังอยู่ในขั้นตอนการรักษาหรือเคยรับการรักษาด้วยรังสี การฟอกเลือดด้วยเครื่องไตเทียม เคมีบำบัด และผู้ที่มีความผิดปกติของเลือดและไขกระดูก
ก่อนเข้ารับการผ่าตัดควรแจ้งแพทย์หรือทันตแพทย์เกี่ยวกับยาที่กำลังใช้ ทั้งยาตามใบสั่งแพทย์ ยาที่ไม่ต้องใช้ใบสั่งแพทย์ และยาสมุนไพร เนื่องจากการใช้ยา Hydroxyurea ชนิดแคปซูลอาจมีปฏิกิริยาต่อยาที่ผู้ป่วยกำลังใช้อยู่ ซึ่งอาจส่งผลให้ประสิทธิภาพในการออกฤทธิ์ของยาลดลงหรือเกิดผลข้างเคียงที่เป็นอันตรายได้ เช่น ยาไดดาโนซีนหรือยาสตาวูดีนที่ใช้ในผู้ป่วยโรคเอชไอวี หากใช้กับยา Hydroxyurea อาจเพิ่มความเสี่ยงที่เป็นอันตรายต่อตับ ตับอ่อน และเส้นประสาท
ปรึกษาแพทย์หากกำลังตั้งครรภ์หรือวางแผนจะตั้งครรภ์
การใช้ยาไฮดรอกซียูเรียอาจส่งผลกระทบต่อการให้กำเนิดบุตร ผู้หญิงควรคุมกำเนิดเป็นเวลาอย่างน้อย 6 เดือนนับตั้งแต่การรับประทานยา Hydroxyurea ครั้งสุดท้าย สำหรับผู้ชายควรปรึกษาแพทย์เพื่อประเมินประโยชน์และความเสี่ยงจากการใช้ยา เนื่องจากผลข้างเคียงอาจส่งผลกระทบต่ออสุจิ โดยควรคุมกำเนิดเป็นเวลาอย่างน้อย 1 ปี หลังการรับประทานยาครั้งสุดท้าย
แจ้งแพทย์ทันทีหากเกิดการตั้งครรภ์ระหว่างการใช้ยา
ยาไฮดรอกซียูเรียอาจส่งผลให้ระบบภูมิคุ้มกันอ่อนแอลง จึงเสี่ยงต่อการติดเชื้อได้ง่ายหรือทำให้อาการติดเชื้อที่เป็นอยู่แย่ลง ผู้ป่วยควรปรึกษาแพทย์หากพบว่ามีไข้ หนาวสั่น ปวดตามร่างกาย อ่อนเพลีย หายใจสั้น เกิดรอยฟกช้ำหรือเลือดไหลผิดปกติ
ไม่ควรเข้ารับการฉีดวัคซีนเชื้อเป็นหรือสารสร้างภูมิคุ้มกันโดยไม่ได้รับอนุญาตจากแพทย์ และควรหลีกเลี่ยงการคลุกคลีกับผู้ที่เพิ่งรับการฉีดวัคซีน
ในระหว่างการใช้ยาควรระมัดระวังการใช้ของมีคม การเกิดบาดแผล อาการบาดเจ็บ รวมทั้งหลีกเลี่ยงกิจกรรมที่มีการปะทะ
ผู้สูงอายุเป็นช่วงอายุที่ไวต่อยามากกว่าช่วงอายุอื่น ๆ จึงอาจทำให้ได้รับผลข้างเคียงจากการใช้ยาได้ง่าย
การใช้ยาชนิดนี้อาจกระตุ้นการพัฒนาของเซลล์มะเร็งในร่างกาย โดยเฉพาะ
มะเร็งผิวหนัง
ผู้ป่วยควรทาครีมกันแดดหรือใส่เสื้อผ้าให้มิดชิด
ระวังการสัมผัสโดนผงยา หากผงยาโดนผิวหนัง ควรทำความสะอาดด้วยน้ำและสบู่ทันที
สตรีตั้งครรภ์ไม่ควรจับหรือสูดดมผงแป้งจากยาชนิดนี้ เนื่องจากผงสามารถซึมเข้าทางผิวหนังและปอด ซึ่งเป็นอันตรายต่อเด็กในครรภ์
เก็บยาไว้ในบรรจุภัณฑ์อย่างมิดชิดและเก็บไว้ในอุณหภูมิห้อง โดยให้ห่างจากความชื้นและความร้อน
ปริมาณการใช้ยา Hydroxyurea
ปริมาณการใช้ยา รูปแบบยา และจำนวนครั้งของการรับประทานยาจะแตกต่างกันไปในแต่ละบุคคล ซึ่งจะขึ้นอยู่กับอายุของผู้ป่วย โรคที่ต้องการรักษา ความรุนแรงของอาการ การใช้ยาอื่น ๆ ในขณะเดียวกัน และการตอบสนองต่อปริมาณยาในการรับประทานครั้งแรก
โรคมะเร็งเม็ดเลือดขาวชนิดเรื้อรังมัยอีลอยด์
ตัวอย่างการใช้ยา Hydroxyurea เพื่อรักษาโรคมะเร็งเม็ดเลือดขาวชนิดเรื้อรังมัยอีลอยด์
ผู้ใหญ่
รับประทาน 15 มิลลิกรัม/น้ำหนักตัว 1 กิโลกรัม 1 ครั้ง/วัน
โรคมะเร็งผิวหนังบริเวณศีรษะและลำคอ
ตัวอย่างการใช้ยา Hydroxyurea เพื่อรักษาโรคมะเร็งผิวหนังบริเวณศีรษะและลำคอ
ผู้ใหญ่
รับประทาน 15 มิลลิกรัม/น้ำหนักตัว 1 กิโลกรัม 1 ครั้ง/วัน
โรคโลหิตจางชนิดเม็ดเลือดแดงรูปเคียว
ตัวอย่างการใช้ยา Hydroxyurea เพื่อรักษา
โรคโลหิตจาง
ชนิดเม็ดเลือดแดงรูปเคียว
ผู้ใหญ่
รับประทาน 15 มิลลิกรัม/น้ำหนักตัว 1 กิโลกรัม 1 ครั้ง/วัน ปรับปริมาณยาเพิ่มขึ้น 5 มิลลิกรัม/น้ำหนักตัว 1 กิโลกรัมทุก ๆ 12 สัปดาห์ และปริมาณยาสูงสุดไม่เกิน 35 มิลลิกรัม/น้ำหนักตัว 1 กิโลกรัม 1 ครั้ง/วัน
เด็กอายุ 2 ปีขึ้นไป
รับประทาน 20 มิลลิกรัม/น้ำหนักตัว 1 กิโลกรัม 1 ครั้ง/วัน
หากยังมีอาการปวดรุนแรง
หรือทุก ๆ 8 สัปดาห์ให้ปรับปริมาณยาเพิ่มขึ้น 5 มิลลิกรัม/น้ำหนักตัว 1 กิโลกรัม และปริมาณยาสูงสุดไม่เกิน 35 มิลลิกรัม/น้ำหนักตัว 1 กิโลกรัม 1 ครั้ง/วัน
การใช้ยา Hydroxyurea
เพื่อการใช้ยาอย่างปลอดภัยควรปฏิบัติตาม ดังนี้
รับประทานยาตามคำสั่งของแพทย์อย่างเคร่งครัด ไม่ควรรับประทานยาปริมาณที่มากหรือหรือน้อยเกินไป และไม่ควรใช้ยานี้เกินกว่าระยะเวลาที่แพทย์กำหนด หากมีข้อสงสัยควรปรึกษาแพทย์หรือเภสัชกร
ห้ามเริ่ม หยุด หรือเพิ่มปริมาณการใช้ยาด้วยตนเอง
ควรรับประทานยาในเวลาเดียวกันทุกวัน
ควรกลืนยาทั้งเม็ด ห้ามเคี้ยว บด หรือเปิดแคปซูลออก หากไม่สามารถกลืนยาได้ ให้นำยาไปละลายน้ำและดื่มทันที
รับประทานยาพร้อมอาหารหรือไม่พร้อมอาหารก็ได้ และควรรับประทานยาพร้อมน้ำเปล่า
ใส่ถุงมือเมื่อต้องสัมผัสยาหรือล้างมือให้สะอาดหลังการสัมผัสตัวยาหรือบรรจุภัณฑ์ หากผงจากเม็ดยาหรือแคปซูลหก ห้ามสูดดมเด็ดขาด ให้เช็ดด้วยทิชชู่เปียกและทิ้งลงในถุงพลาสติก ล้างบริเวณที่เปื้อนผงด้วยสบู่และน้ำเปล่าทันที หากผงเข้าตา ต้องใช้น้ำล้างตาและลืมตาในน้ำประมาณ 15 นาทีเพื่อกำจัดผงออก
หากลืมใช้ยาให้ผู้ป่วยรับประทานยาทันทีที่นึกได้ หากใกล้เวลาที่ต้องรับประทานครั้งถัดไป ข้ามไปรับประทานตามปกติ ห้ามรับประทานเป็น 2 เท่า
แพทย์อาจแนะนำให้รับประทานอาหารที่อุดมไปด้วยกรดโฟลิคหรืออาหารเสริม เพื่อลดโอกาสในการเกิดผลข้างเคียงจากการใช้ยา
ควรตรวจเช็คระดับเม็ดเลือดในร่างกายอยู่เสมอระหว่างการใช้ยา
ควรนำตัวผู้ป่วยส่งโรงพยาบาลทันทีหากมีการใช้ยาเกินขนาด เพราะอาจทำให้หมดสติ ชัก หรือไม่สามารถหายใจได้
ห้ามผู้อื่นใช้ยาหรือสัมผัสยาและบรรจุภัณฑ์โดยเด็ดขาด
หากมีการรักษาอาการอื่นเพิ่มเติม ควรแจ้งให้แพทย์ทราบว่ากำลังอยู่ในการใช้ยา Hydroxyurea
ผลข้างเคียงจากการใช้ยา Hydroxyurea
การรับประทานยาไฮดรอกซียูเรียอาจทำให้เกิดผลข้างเคียง เช่น
ท้องเสีย
เซื่องซึม เบื่ออาหาร คลื่นไส้ อาเจียน เวียนหัว เป็นต้น บางรายอาจมีอาการท้องผูกหรือผื่นคันร่วมด้วย แต่เป็นอาการที่พบได้น้อย โดยทั่วไปอาการเหล่านี้จะดีขึ้นและหายไปเอง เนื่องจากร่างกายสามารถปรับตัวเข้ากับยาได้ในระหว่างการรักษา และควรแจ้งให้แพทย์ทราบหากมีอาการดังกล่าวติดต่อกันเป็นเวลานานหรือมีอาการแย่ลง
ในกรณีที่ได้รับผลข้างเคียงรุนแรงจากการใช้ยา ผู้ป่วยควรหยุดการใช้ยาและพบแพทย์ทันที โดยจะมีอาการดังต่อไปนี้
อาการแพ้ยา เช่น มีผื่นคัน มีอาการบวมหรือคันบริเวณหน้า ลิ้น หรือคอ วิงเวียนอย่างรุนแรง หายใจลำบาก เป็นต้น
มีไข้สูง หนาวสั่น
ไอ เสียงแหบ
เล็บมือและเล็บเท้าเปลี่ยนสี
เจ็บขณะปัสสาวะหรือถ่ายปัสสาวะออกลำบาก
อาจมีภาวะเลือดออกผิดปกติ เช่น มีรอยฟกช้ำง่าย อุจจาระเป็นสีดำมัน มีเลือดปนอยู่ในปัสสาวะหรืออุจจาระ เป็นต้น
มีอาการความผิดปกติของไต ซึ่งอาจส่งผลให้มีอาการปวดบริเวณสีข้างหรือหลังส่วนล่าง มีอาการบวมและตึงที่เท้าหรือขาท่อนล่าง
ปวดข้อ
นอกจากนี้ ยาไฮดรอกซียูเรียนอาจเพิ่มความเสี่ยงในการกระตุ้นการพัฒนาของเซลล์มะเร็งในร่างกาย โดยเฉพาะมะเร็งผิวหนังและมะเร็งเม็ดเลือดขาว ดังนั้น ผู้ที่รับประทานยาดังกล่าวจะต้องหมั่นตรวจเช็คสุขภาพร่างกายของตนเองอยู่เสมอ หากมีความผิดปกติอื่น ๆ เพิ่มเติมจากการใช้ยาควรแจ้งให้แพทย์ทราบทันที
ดูเพิ่มเติมเกี่ยวกับ :
Myelodysplastic Syndrome
Rhesus Disease
Sickle Cell Disease