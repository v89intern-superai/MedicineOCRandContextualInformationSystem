โทซิลิซูแมบ (Tocilizumab)
Tocilizumab (โทซิลิซูแมบ)
เป็นยารักษาโรคข้ออักเสบรูมาตอยด์ (Rheumatoid Arthritis) ในเด็กอายุ 2 ปีขึ้นไปและผู้ใหญ่ โดยออกฤทธิ์ยับยั้งการทำงานของสารก่อการอักเสบ อย่างสาร Interleukin–6 เพื่อบรรเทาอาการปวดและอาการบวม
นอกจากนี้ แพทย์ยังอาจใช้ยานี้เพื่อรักษาโรคหรือภาวะผิดปกติอื่น ๆ ขึ้นอยู่กับดุลยพินิจของแพทย์ เช่น ชะลอการเสื่อมสภาพของปอดจากโรคบางชนิด โรคหลอดเลือดขมับอักเสบ กลุ่มอาการจากการหลั่งสารไซโตไคน์ (Cytokine Release Syndrome) ขั้นรุนแรง หรือโรคโควิด-19
เกี่ยวกับยา Tocilizumab
กลุ่มยา
โมโนโคลนอลแอนติบอดี้ (Monoclonal Antibody)
ประเภทยา
ยาตามใบสั่งแพทย์
สรรพคุณ
บรรเทาอาการปวดและอาการบวมจากโรคข้ออักเสบรูมาตอยด์
กลุ่มผู้ป่วย
เด็กและผู้ใหญ่
รูปแบบของยา
ยาฉีด
การใช้ยาในหญิงตั้งครรภ์และผู้ให้นมบุตร
ในปัจจุบัน ยังไม่มีการจัดหมวดหมู่ของยาชนิดนี้จากองค์การอาหารและยาแห่งสหรัฐอเมริกาหรือ FDA ซึ่งยาอาจส่งผลกระทบต่อมารดาหรือทารกในครรภ์ได้ ดังนั้น ผู้ที่กำลังตั้งครรภ์หรืออยู่ในช่วงให้นมบุตร ควรแจ้งให้แพทย์ทราบก่อนใช้ยา Tocilizumab
คำเตือนในการใช้ยา Tocilizumab
เพื่อความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำ
ดัง
ต่อไปนี้
แจ้งให้แพทย์หรือเภสัชกรทราบทุกครั้งหากมีประวัติการแพ้ยาต่าง ๆ โดยเฉพาะยา Tocilizumab
รวมถึงหากกำลังใช้ผลิตภัณฑ์สมุนไพร วิตามิน หรือยาอื่น ๆ ร่วมด้วย เช่น ยารักษาโรคข้ออักเสบรูมาตอยด์ชนิดอื่น ยาต้านการแข็งตัวของเลือด ยาลดระดับคอเลสเตอรอล ยาต้านการอักเสบ ยารักษาโรคทางอารมณ์ ยารักษาโรคหัวใจ ยารักษาโรคหืด ยารักษาโรคภูมิคุ้มกัน ยารักษาโรคชัก หรือยาคุมกำเนิด
แจ้งให้แพทย์ทราบก่อนใช้ยา Tocilizumab หากกำลังป่วยหรือมีประวัติการเกิดโรคหรือภาวะผิดปกติ เช่น โรคตับ อาการติดเชื้อ โรคทางระบบประสาท ระบบภูมิคุ้มกันบกพร่อง มีปริมาณเซลล์เม็ดเลือดต่ำ โรคถุงผนังลำไส้อักเสบ โรคเบาหวาน โรคไวรัสตับอักเสบบี โรคมะเร็ง วัณโรค รวมไปถึงหากมีประวัติการเดินทางไปในพื้นที่ที่เสี่ยงต่อการติดเชื้อวัณโรค เป็นต้น
แจ้งให้แพทย์ทราบก่อนใช้ยานี้ หากผู้ป่วยกำลังอยู่ในช่วงรักษาการติดเชื้อขั้นรุนแรง เช่น โรคไวรัสตับอักเสบบี
วัณโรค
ติดเชื้อเอชไอวี (HIV) หรือเอดส์
การใช้ยา
Tocilizumab อาจเพิ่มความเสี่ยงในการเกิดโรคมะเร็งบางชนิดได้ ผู้ป่วยควรปรึกษาแพทย์ก่อนใช้ยา และปฏิบัติตามคำแนะนำของแพทย์อย่างเคร่งครัด
ยา Tocilizumab อาจส่งผลกระทบต่อตับของผู้ป่วยได้ ผู้ป่วยควรแจ้งให้แพทย์ทราบหากพบอาการผิดปกติ เช่น ปวดท้อง อาเจียน เบื่ออาหาร อ่อนเพลีย ปัสสาวะมีสีเข้ม อุจจาระมีสีเข้ม ผิวเหลือง หรือตาเหลือง
การใช้ยา Tocilizumab อาจส่งผลให้เกิดรูในกระเพาะอาหารหรือลำไส้ได้ ผู้ป่วยควรแจ้งให้แพทย์ทราบหากพบอาการผิดปกติ เช่น มีไข้ ปวดท้อง หรือมีอาการผิดปกติในการขับถ่าย
ระหว่างใช้ยา Tocilizumab ผู้ป่วยอาจเสี่ยงต่อการติดเชื้อได้ง่ายขึ้น ผู้ป่วยควรล้างมือให้สะอาด หลีกเลี่ยงการอยู่ใกล้ชิดกับผู้ป่วยหรือผู้ที่เพิ่งฉีดวัคซีนชนิดเชื้อเป็นมา เพื่อลดความเสี่ยงในการติดเชื้อ
ควรแจ้งให้แพทย์ทราบหากพบอาการผิดปกติที่เป็นสัญญาณการติดเชื้อ เช่น ไข้ขึ้น หนาวสั่น อ่อนเพลีย ปวดตามร่างกาย ไอ หายใจไม่อิ่ม ท้องเสีย น้ำหนักลดผิดปกติ ปัสสาวะแสบขัด หรือไอปนเลือด
ในระหว่างใช้ยา Tocilizumab แพทย์อาจนัดผู้ป่วยตรวจเลือดเป็นระยะเพื่อตรวจดูความผิดปกติต่าง ๆ และการตอบสนองต่อยา ผู้ป่วยที่ใช้ยานี้ควรไปพบแพทย์ตามนัดอย่างสม่ำเสมอ
แจ้งให้แพทย์ทราบก่อนใช้ยา Tocilizumab หากเพิ่งได้รับการฉีดวัคซีน หรือมีแผนจะฉีดวัคซีน
ผู้ป่วยที่ใช้ยาคุมกำเนิดชนิดฮอร์โมน ทั้งชนิดรับประทาน แผ่นแปะผิวหนัง และวงแหวนคุมกำเนิด ควรแจ้งให้แพทย์ทราบก่อนใช้ยานี้ เนื่องจากยา Tocilizumab อาจส่งผลให้ประสิทธิภาพของยาคุมกำเนิดลดลง
แจ้งให้แพทย์ทราบก่อนใช้ยา Tocilizumab หากกำลังตั้งครรภ์หรืออยู่ในช่วงให้นมบุตร โดยเฉพาะผู้ที่กำลังตั้งครรภ์ เนื่องจากตัวยาอาจส่งผลกระทบต่อวัคซีนบางชนิดที่ฉีดให้เด็กในช่วงแรกเกิดได้
ผู้ที่ต้องเข้ารับการผ่าตัดควรแจ้งให้แพทย์ทราบก่อน หากกำลังใช้ยา Tocilizumab
ยา Tocilizumab อาจส่งผลให้ผู้ป่วยเกิดอาการง่วงซึมได้ ผู้ป่วยควรหลีกเลี่ยงการขับขี่ยานพาหนะ หรือการเข้าร่วมกิจกรรมที่ต้องตื่นตัวอยู่ตลอดเวลา
หลีกเลี่ยงการดื่มเครื่องดื่มที่มีแอลกอฮอล์ขณะใช้ยา Tocilizumab
ปริมาณการใช้ยา Tocilizumab
ปริมาณและระยะเวลาในการใช้ยาจะขึ้นอยู่กับอายุ ความรุนแรงของโรค น้ำหนักตัว ความเหมาะสมต่อผู้ป่วยแต่ละคน และดุลยพินิจของแพทย์ผู้รักษา โดยมีตัวอย่างการใช้ยา ดังนี้
โรคข้ออักเสบรูมาตอยด์
ตัวอย่างการใช้ยา Tocilizumab เพื่อรักษา
โรคข้ออักเสบรูมาตอยด์
ยาฉีดเข้าหลอดเลือดดำ
ผู้ใหญ่
แพทย์อาจใช้ยา Tocilizumab เพียงชนิดเดียวหรือใช้ร่วมกับยาชนิดอื่น เช่น ยาเมโธเทรกเซท (Methotrexate) หรือยาต้านรูมาติกชนิดอื่น โดยแพทย์จะให้ยาผ่านสายน้ำเกลืออย่างช้า ๆ เป็นเวลาอย่างน้อย 1 ชั่วโมง ในปริมาณครั้งละ 4 มิลลิกรัม/น้ำหนักตัว 1 กิโลกรัม ทุก ๆ 4 สัปดาห์ หรืออาจเพิ่มปริมาณเป็นครั้งละ 8 มิลลิกรัม/น้ำหนักตัว 1 กิโลกรัม ทุก ๆ 4 สัปดาห์ แต่จะจำกัดปริมาณยาสูงสุดไม่เกิน 800 มิลลิกรัม/วัน
เด็กอายุ 2 ปีขึ้นไป
ในการรักษาโรคข้ออักเสบรูมาตอยด์ในเด็ก (Systemic Juvenile Idiopathic Arthritis) แพทย์จะให้ยาผ่านสายน้ำเกลืออย่างช้า ๆ เป็นเวลาอย่างน้อย 1 ชั่วโมง โดยเด็กที่มีน้ำหนักตัวต่ำกว่า 30 กิโลกรัม แพทย์จะให้ยาในปริมาณครั้งละ 12 มิลลิกรัม/น้ำหนักตัว 1 กิโลกรัม ทุก ๆ 2 สัปดาห์ และเด็กที่มีน้ำหนักตั้งแต่ 30 กิโลกรัมขึ้นไป แพทย์จะให้ยาในปริมาณ 8 มิลลิกรัม/น้ำหนักตัว 1 กิโลกรัม ทุก ๆ 2 สัปดาห์
สำหรับการรักษาข้ออักเสบรูมาตอยด์ชนิดหลายข้อในเด็ก (Juvenile Idiopathic Polyarthritis) แพทย์จะให้ยาผ่านสายน้ำเกลืออย่างช้า ๆ เป็นเวลาอย่างน้อย 1 ชั่วโมง โดยเด็กที่มีน้ำหนักตัวต่ำกว่า 30 กิโลกรัม แพทย์จะให้ยาในปริมาณครั้งละ 10 มิลลิกรัม/น้ำหนักตัว 1 กิโลกรัม ทุก ๆ 4 สัปดาห์ ส่วนเด็กที่มีน้ำหนักตั้งแต่ 30 กิโลกรัมขึ้นไป แพทย์จะให้ยาในปริมาณ 8 มิลลิกรัม/น้ำหนักตัว 1 กิโลกรัม ทุก ๆ 4 สัปดาห์
ยาฉีดเข้าชั้นใต้ผิวหนัง
ผู้ใหญ่
แพทย์อาจใช้ยา Tocilizumab เพียงชนิดเดียว หรือใช้ร่วมกับยาชนิดอื่น เช่น ยาเมโธเทรกเซท (
Methotrexate
) หรือยาต้านรูมาติกชนิดอื่น โดยแพทย์จะฉีดยาครั้งละ 162 มิลลิกรัม สัปดาห์ละ 1 ครั้ง
การใช้ยา Tocilizumab
ยา Tocilizumab เป็นยาที่ต้องฉีดโดยบุคลากรทางการแพทย์เท่านั้น และแพทย์จะนัดตรวจเป็นระยะ ๆ ระหว่างใช้ยาเพื่อติดตามอาการและการตอบสนองต่อยาของผู้ป่วย ดังนั้น ผู้ป่วยควรปฏิตามคำแนะนำของแพทย์อย่างเคร่งครัดและไปพบแพทย์ตามนัดอย่างสม่ำเสมอ โดยปริมาณยาและระยะเวลาการใช้ยาจะแตกต่างกันไปในผู้ป่วยแต่ละคน ขึ้นอยู่กับดุลยพินิจของแพทย์ผู้รักษา หากผู้ป่วยลืมไปพบแพทย์ตามนัด ให้รีบแจ้งให้แพทย์ทราบทันที
ผลข้างเคียงจากการใช้ยา Tocilizumab
ผู้ที่ใช้ยา Tocilizumab อาจพบผลข้างเคียงบางอย่าง เช่น เวียนศีรษะ ปวดศีรษะ ปวดท้อง คลื่นไส้ ท้องเสีย แขนขาบวม ไอ คัดจมูก เจ็บคอ หายใจลำบาก เกิดแผลในช่องปาก คันตา ตาแดง ผื่นขึ้น หรือปวดและบวมบริเวณที่ฉีดยา เป็นต้น ซึ่งผู้ป่วยควรไปพบแพทย์หากอาการต่าง ๆ ไม่ดีขึ้นหรือแย่ลง
นอกจากนี้ ผู้ป่วยควรรีบไปพบแพทย์ทันที หากพบอาการผิดปกติที่รุนแรงหลังจากใช้ยา เช่น
อาการแพ้ยา เช่น ผื่นขึ้น เวียนศีรษะขั้นรุนแรง หายใจลำบาก หรือใบหน้า ลิ้น คอเกิดอาการบวมหรือคัน
ไอเรื้อรัง
ไข้ขึ้น
น้ำหนักลดผิดปกติ
อาการปวดท้องรุนแรงขึ้น
ระบบขับถ่ายมีปัญหา
ปัสสาวะบ่อยขึ้น หรือรู้สึกแสบขณะปัสสาวะ
เกิดรอยฟกช้ำ
มีอาการที่เป็นสัญญาณของวัณโรค เช่น ไอ หายใจไม่อิ่ม เหงื่อออกตอนกลางคืน เบื่ออาหาร น้ำหนักลดผิดปกติ หรืออ่อนเพลีย
มีอาการของการติดเชื้อ เช่น ปวดกล้ามเนื้อ ไข้ขึ้น หนาวสั่น ไอ หรือเกิดแผลพุพองบริเวณปากและผิวหนัง
มีอาการที่เป็นสัญญาณของโรคตับที่รุนแรง เช่น คลื่นไส้เรื้อรัง อาเจียนเรื้อรัง เบื่ออาหาร ผิวเหลือง ตาเหลือง อุจจาระสีเทา หรือปัสสาวะมีสีเข้ม
มีเลือดออกผิดปกติ เช่น เลือดกำเดาไหล เลือดออกบริเวณเหงือก มีเลือดออกมาจากบริเวณช่องคลอด ปัสสาวะปนเลือด อุจจาระปนเลือด ไอปนเลือด หรืออาเจียนเป็นสีดำเข้ม
ดูเพิ่มเติมเกี่ยวกับ :