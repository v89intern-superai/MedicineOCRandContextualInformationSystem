Mebeverine (มีบีเวอรีน)
Mebeverine (มีบีเวอรีน)
เป็นยาลดอาการปวดเกร็งในช่องท้องและลำไส้ ออกฤทธิ์โดยช่วยคลายกล้ามเนื้อที่ผนังลำไส้ ใช้รักษาการหดเกร็งของระบบทางเดินอาหารและลำไส้แปรปรวน นอกจากนี้ อาจใช้รักษาโรคอื่น ๆ ตามดุลยพินิจของแพทย์ด้วย
ยา Mebeverine มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Mebeverine
กลุ่มยา
ยาลดอาการปวดเกร็งในช่องท้องและลำไส้
ประเภทยา
ยาตามใบสั่งแพทย์
สรรพคุณ
รักษาการหดเกร็งของระบบทางเดินอาหารและโรคลำไส้แปรปรวน
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Mebeverine
แจ้งให้แพทย์ทราบก่อนใช้ยานี้ หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้
ผู้ป่วยที่มีภาวะลำไส้อืด (Paralytic Ileus) หรือลำไส้ขาดการเคลื่อนไหวซึ่งนำไปสู่ภาวะ
ลำไส้อุดตัน
และท้องผูกรุนแรง ควรปรึกษาแพทย์หรือเภสัชกรก่อนใช้ยานี้
แจ้งให้แพทย์หรือทันตแพทย์ทราบว่ากำลังใช้ยานี้หากต้องเข้ารับการผ่าตัดใด ๆ
ก่อนใช้ยา Mebeverine ให้แจ้งแพทย์เกี่ยวกับโรคประจำตัวและประวัติทางการแพทย์ โดยเฉพาะภาวะเลือดออกผิดปกติ
ท้องผูก
รุนแรง ปัสสาวะลำบาก เจ็บขณะปัสสาวะ มีไข้ อุจจาระปนเลือด มีของเหลวหรือเลือดออกทางช่องคลอด และหากมีอาการป่วยใด ๆ เกิดขึ้นหรืออาการที่เป็นอยู่แย่ลง ให้ปรึกษาแพทย์ก่อนใช้ยานี้เสมอ
ผู้สูงอายุต้องใช้ยานี้อย่างระมัดระวัง เพราะเสี่ยงเกิดผลข้างเคียงจากการใช้ยาสูง
หญิงตั้งครรภ์ วางแผนตั้งครรภ์ หรือกำลังให้นมบุตร ให้หลีกเลี่ยงการใช้ยานี้
ปริมาณการใช้ยา Mebeverine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาการหดเกร็งของระบบทางเดินอาหารและ
ลำไส้แปรปรวน
ผู้ใหญ่
รับประทานยาปริมาณ 135 มิลลิกรัม วันละ 3 ครั้ง อาจค่อย ๆ ลดปริมาณยาลงหลังจากใช้ยาไปแล้วหลายสัปดาห์และได้ผลการรักษาตามที่ต้องการแล้ว หรืออาจรับประทานยาปริมาณ 100 มิลลิกรัม วันละ 3 ครั้ง และสำหรับยาชนิดที่ปรับปรุงการปลดปล่อยยา ให้รับประทานยาปริมาณ 200 มิลลิกรัม วันละ 2 ครั้ง
การใช้ยา Mebeverine
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
การใช้ยา Mebeverine โดยทั่วไปจะรับประทานวันละ 2 หรือ 3 ครั้ง และรับประทานก่อนอาหารประมาณ 20–30 นาที โดยรับประทานยาทั้งชนิดเม็ดและแคปซูลพร้อมกับดื่มน้ำ 1 แก้ว
เพื่อประสิทธิภาพการรักษาสูงสุด ให้ใช้ยานี้อย่างต่อเนื่องตามที่แพทย์สั่งแม้จะมีอาการดีขึ้นแล้วก็ตาม และใช้ยาเวลาเดิมทุกวันหรือตามคำแนะนำจากแพทย์
อาจต้องรอให้เวลาผ่านไประยะหนึ่งหลังใช้ยา Mebeverine จึงจะเริ่มเห็นผลการรักษา
ผู้ป่วยที่มีปัญหาสุขภาพหรือมีโรคประจำตัวบางอย่างอาจต้องใช้ยาในปริมาณที่ต่างกันตามที่แพทย์กำหนด
หากพบว่ามีอาการอื่น ๆ เกิดขึ้นมาใหม่ หรือมีอาการแย่ลงหลังใช้ยา ให้ไปพบแพทย์ทันที
หากใช้ยานี้เพื่อรักษาลำไส้แปรปรวนและพบว่าอาการไม่ดีขึ้นภายใน 2 สัปดาห์ ควรไปปรึกษาแพทย์เพื่อหาแนวทางรักษาต่อไป
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป และไม่เพิ่มปริมาณยาเป็น 2 เท่า
เก็บยาไว้ที่อุณหภูมิไม่เกิน 30 องศาเซลเซียส ให้ห่างจากความชื้น ความร้อน หรือแสงแดด และเก็บให้พ้นจากสายตาเด็ก
ห้ามให้ผู้อื่นใช้ยานี้แม้จะมีอาการที่ใกล้เคียงกัน
ผลข้างเคียงจากการใช้ยา Mebeverine
การใช้ยา Mebeverine อาจทำให้เกิดผลข้างเคียง ได้แก่ เวียนศีรษะ ปวดศีรษะ มีอาการป่วยในระบบทางเดินอาหาร นอนไม่หลับ
เบื่ออาหาร
อัตราการเต้นของหัวใจลดลง เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
นอกจากนี้ หากพบผลข้างเคียงที่รุนแรงควรหยุดใช้ยาหรือไปพบแพทย์ทันที เช่น อาการแพ้ยาที่ทำให้คัน ผื่นขึ้น หรือใบหน้าบวม คอบวม ลิ้นบวม เวียนศีรษะ และมีปัญหาในการหายใจ เป็นต้น