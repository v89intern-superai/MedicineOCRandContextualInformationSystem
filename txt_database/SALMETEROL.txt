แซลเมเทอรอล (Salmeterol)
Salmeterol (แซลเมเทอรอล)
เป็นยาขยายหลอดลมที่ใช้ร่วมกับยาสเตียรอยด์ชนิดอื่น ๆ เพื่อรักษาหรือควบคุมอาการจากโรคหืดเรื้อรัง โรคปอดอุดกั้นเรื้อรัง และป้องกันโรคหืดจากการออกกำลัง โดยยาจะออกฤทธิ์
ขยายหลอดลม
ทำให้ผู้ป่วยหายใจสะดวกยิ่งขึ้น ยิ่งไปกว่านั้น แพทย์ยังอาจนำยา Salmeterol ไปใช้รักษาโรคอื่น ๆ ตามสมควรด้วย
เกี่ยวกับยา
Salmeterol
กลุ่มยา
ยาขยายหลอดลม
ประเภทยา
ยาตามใบสั่งแพทย์
สรรพคุณ
รักษาโรคหืดเรื้อรังและโรคปอดอุดกั้นเรื้อรัง ป้องกันโรคหืดจากการออกกำลังกาย
กลุ่มผู้ป่วย
ผู้ใหญ่ เด็ก
รูปแบบของยา
ยาสูดพ่น
การใช้ยาในหญิงตั้งครรภ์และผู้ให้นมบุตร
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ สตรีมีครรภ์จึงควรใช้ยาเมื่อแพทย์พิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ เช่นเดียวกันกับสตรีให้นมบุตร เนื่องจากตัวยาอาจซึมผ่านน้ำนมมารดาไปสู่ทารกได้
คำเตือนในการใช้ยา
Salmeterol
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำต่อไปนี้
แจ้งให้แพทย์ทราบหากมีประวัติ
แพ้ยา
หรือส่วนประกอบของยา Salmeterol รวมถึงยาและสารอื่น ๆ เพราะอาจเกิดผลข้างเคียงตามมาได้
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียงหรือทำให้ยามีประสิทธิภาพลดลง เช่น ยาที่มีส่วนประกอบของยา Salmeterol หรือยาขยายหลอดลมที่คล้ายกันอย่างยาฟอร์โมเทอรอล (Formeterol) หรือยาอินดาคาเทอรอล (Indacaterol) ยาปฏิชีวนะ ยาต้านเชื้อรา ยาต้านไวรัสที่ใช้รักษาโรคเอดส์หรือการติดเชื้อเอชไอวี ยารักษาโรคหัวใจหรือความดันโลหิต ยาต้านเศร้ากลุ่ม MAOI หรือยาเนฟาโซโดน (Nefazodone) เป็นต้น
แจ้งให้แพทย์ทราบก่อนการใช้ยา หากผู้ป่วยมีประวัติทางสุขภาพ อาทิ แพ้อาหาร
โรคหัวใจ
โรคความดันโลหิต โรคเบาหวาน โรคชัก โรคเกี่ยวกับไทรอยด์ หรือโรคตับ
ยานี้อาจส่งผลต่อการเต้นของหัวใจ
ส่งผลให้ตรวจคลื่นไฟฟ้าหัวใจแล้วพบค่า QT ที่ผิดปกติ
ซึ่งอาจก่อให้เกิดอาการหัวใจเต้นผิดปกติหรือเต้นเร็วมาก เวียนศีรษะอย่างรุนแรง หรือหมดสติ จึงควรได้รับการรักษาโดยด่วน แต่ปัญหานี้มักพบได้น้อยมาก
ผู้ป่วยที่มีปริมาณแมงกานีสและโพแทสเซียมในเลือดต่ำอาจเพิ่มความเสี่ยงของการมีค่า QT ที่ผิดปกติ ซึ่งยาบางชนิดอย่างยาขับปัสสาวะ หรือผู้ที่มีภาวะเหงื่อออกรุนแรง ท้องเสีย และอาเจียนอาจเพิ่มความเสี่ยงให้สูงขึ้น จึงควรปรึกษาแพทย์ก่อนการใช้ยา
ผู้ป่วยสูงอายุอาจเสี่ยงต่อการเกิดผลข้างเคียงมากกว่าช่วงวัยอื่น โดยเฉพาะผู้มีค่า QT ที่ผิดปกติ
ผู้ป่วยเด็กหรือวัยรุ่นควรปรึกษาและใช้ยา Salmeterol หรือยาชนิดอื่นตามที่แพทย์แนะนำ เพราะอาจเสี่ยงต่อการเกิดผลข้างเคียงที่ไม่พึงประสงค์ตามมาได้
หลีกเลี่ยง
สารก่อภูมิแพ้
หรือสารก่อการระคายเคืองอย่างควันบุหรี่ เกสรดอกไม้ สะเก็ดผิวหนังของสัตว์ ฝุ่น หรือเชื้อรา เพราะอาจทำให้ผู้ป่วยโรคหืดหรือผู้ที่มีปัญหาการหายใจอื่น ๆ มีอาการแย่ลง
ห้ามใช้ยานี้ในเด็กอายุต่ำกว่า 4 ปี
ห้ามใช้ยานี้เพื่อรักษาโรคหืดที่เกิดขึ้นอย่างฉับพลัน
แต่หากมีอาการฉับพลันหรือกำเริบควร
ใช้ยาบรรเทาอาการโรคหืดที่ออกฤทธิ์เร็วเท่านั้น
ปริมาณการใช้ยา Salmeterol
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
โรคหืดเรื้อรัง
ตัวอย่างการใช้ยา Salmeterol เพื่อรักษา
โรคหืด
เรื้อรัง
ผู้ใหญ่
ให้สูดพ่นยาปริมาณ 50 ไมโครกรัมด้วยเครื่องพ่นยาแบบ MDI (Metered Dose Inhaler) หรือ DPI (Dry Powder Inhaler) วันละ 2 ครั้ง หากผู้ป่วยที่มีปัญหาทางเดินหายใจอุดตันรุนแรงมีความจำเป็น อาจเพิ่มปริมาณยาได้ถึง 100 ไมโครกรัม วันละ 2 ครั้ง
เด็กอายุ 4–12 ปี
ให้สูดพ่นยาปริมาณ 50 ไมโครกรัม วันละ 2 ครั้ง
โรคหืดจากการออกกำลังกาย
ตัวอย่างการใช้ยา Salmeterol เพื่อป้องกันโรคหืดจากการออกกำลังกาย
ผู้ใหญ่และเด็กอายุ 4 ปีขึ้นไป
ให้สูดพ่นยาปริมาณ 50 ไมโครกรัมด้วยเครื่องพ่นยาแบบ MDI หรือ DPI อย่างน้อย 30 นาทีก่อนการออกกำลังกาย
โรคปอดอุดกั้นเรื้อรัง
ตัวอย่างการใช้ยา Salmeterol เพื่อรักษา
โรคปอดอุดกั้นเรื้อรัง
ผู้ใหญ่
ให้สูดพ่นยาปริมาณ 50 ไมโครกรัมด้วยเครื่องพ่นยาแบบ MDI หรือ DPI วันละ 2 ครั้ง
การใช้ยา Salmeterol
วิธีการใช้ยาเพื่อความปลอดภัยมีดังนี้
ใช้ยาตามฉลากและตามคำสั่งแพทย์อย่างเคร่งครัด โดยไม่ปรับปริมาณยาและระยะเวลาการใช้ยา หรือหยุดใช้ยาหากปราศจากคำแนะนำของแพทย์ หากมีข้อสงสัยใด ๆ ควรปรึกษาแพทย์หรือเภสัชกรก่อนใช้ยา เนื่องจากตัวยาอาจส่งผลให้ผู้ป่วยโรคหืดมีอาการแย่ลงหรือเพิ่มความเสี่ยงของการเสียชีวิต
ศึกษาวิธีการใช้
เครื่องพ่นยา
อย่างละเอียดก่อนการใช้ยา เนื่องจากเครื่องพ่นยาบางประเภทอาจพ่นยาได้หลายครั้งโดยไม่ต้องเปลี่ยนแคปซูลยาในทุก ๆ ครั้งที่ใช้ และไม่ควรถอดเครื่องพ่นยาออกมาล้างทำความสะอาด
ผู้ป่วยไม่ควรเป่าลมหรือหายใจเข้าไปในตัวเครื่องพ่นยา
ปรึกษาแพทย์ก่อนการใช้ยา Salmeterol หากผู้ป่วยบางรายใช้
ยาเพื่อ
บรรเทาอาการโรคหืดหรือหายใจลำบากฉับพลันเป็นประจำ
เพราะอาจต้องปรับชนิดยาหรือปริมาณยาที่ใช้ให้เหมาะสมกับความรุนแรงของอาการ
ปรึกษาแพทย์หากผู้ป่วยจำเป็นต้องเข้ารับการผ่าตัด มีอาการป่วย รู้สึกเครียด หรือมีโรคหืดเกิดขึ้นอย่างฉับพลัน เนื่องจากผู้ป่วยอาจต้องปรับปริมาณยาตามที่แพทย์แนะนำ
หากผู้ป่วยอาการไม่ดีขึ้นภายใน 7 วัน ควรแจ้งให้แพทย์ทราบ
หากผู้ป่วยลืมใช้ยา ควรใช้ยาทันทีที่นึกขึ้นได้ หากใกล้ถึงช่วงเวลาของยารอบถัดไป ให้ข้ามไปใช้ยาตามเวลาปกติ โดยห้ามเพิ่มปริมาณยาเป็นสองเท่า
หากสงสัยว่าตนเองอาจใช้ยาเกินปริมาณที่กำหนดควรรีบไปพบแพทย์ทันที เพราะอาจส่งผลให้ผู้ป่วยหมดสติหรือมีปัญหาในการหายใจ
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง
ผลข้างเคียงจากการใช้ยา Salmeterol
โดยทั่วไป ยาแซลเมเทอรอลอาจก่อให้เกิดผลข้างเคียง เช่น เสียงแหบ ปวดศีรษะ อาการคล้ายไข้หวัด ประหม่า หัวใจเต้นเร็ว ปวดกล้ามเนื้อหรือข้อต่อ ท้องไส้ปั่นป่วน ระคายเคืองคอ ไอ ปากหรือคอแห้ง คัดจมูก หรือน้ำมูกไหล ซึ่งหากอาการที่กล่าวมาไม่หายไปหรือรุนแรงขึ้นควรไปปรึกษาแพทย์โดยเร็ว
ยิ่งไปกว่านั้น ผู้ป่วยควรหยุดใช้ยาแล้วไปพบแพทย์ทันที หากพบผลข้างเคียงที่รุนแรงดังต่อไปนี้
มีสัญญาณของการแพ้ยา เช่น ลมพิษ หายใจลำบาก มีอาการบวมบริเวณใบหน้า ริมฝีปาก ลิ้น หรือลำคอ
อาการของโรคหืดแย่ลงหรือมีปัญหาในการหายใจอื่น ๆ หลังจากใช้ยา Salmeterol แต่มักพบได้น้อยมาก
ปวดศีรษะอย่างรุนแรง มองเห็นเป็นภาพเบลอ
เจ็บหน้าอก หัวใจเต้นเร็วหรือเต้นผิดปกติ เวียนศีรษะรุนแรง ชัก หรือหมดสติ แต่มักพบได้น้อยมาก
สั่น หรือประหม่า
มีระดับ
น้ำตาลในเลือดสูง
อาจทำให้เกิดอาการ เช่น กระหายน้ำมาก ปัสสาวะบ่อย ปากแห้ง ลมหายใจมีกลิ่นผลไม้
มีระดับโพแทสเซียมในเลือดต่ำ อาจทำให้เกิดอาการ เช่น ตะคริวที่ขา ท้องผูก หัวใจเต้นผิดปกติ กระหายน้ำมาก ปัสสาวะบ่อย ชาหรือรู้สึกเหมือนโดนของแหลมทิ่มแทง กล้ามเนื้ออ่อนแรงหรือปวกเปียก
อย่างไรก็ตาม หากผู้ป่วยพบผลข้างเคียงอื่นนอกเหนือจากนี้ ควรเข้ารับการตรวจวินิจฉัยและการรักษาจากแพทย์เพิ่มเติม
ดูเพิ่มเติมเกี่ยวกับ :