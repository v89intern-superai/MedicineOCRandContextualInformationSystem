เด็กซ์แลนโซพราโซล (Dexlansoprazole)
Dexlansoprazole (เด็กซ์แลนโซพราโซล)
เป็นยาที่ใช้เพื่อรักษาอาการแสบร้อนหน้าอกจากกรดไหลย้อนและบรรเทาภาวะหลอดอาหารอักเสบและมีแผล (Erosive Esophagitis) โดยตัวยาจะช่วยลดปริมาณกรดในกระเพาะอาหาร นอกจากนี้ อาจนำไปใช้รักษาโรคหรือภาวะสุขภาพอื่น ๆ ตามดุลยพินิจของแพทย์ด้วย
เกี่ยวกับยา Dexlansoprazole
กลุ่มยา
โปรตอนปั๊มอินฮิบิเตอร์ (Proton Pump Inhibitors)
ประเภทยา
ยาตามใบสั่งแพทย์
สรรพคุณ
รักษาโรคกรดไหลย้อนหรือภาวะหลอดอาหารอักเสบและมีแผล
กลุ่มผู้ป่วย
เด็กอายุมากกว่า 12 ปี และผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category B
จากการศึกษาในสัตว์ ไม่พบความเสี่ยงในการทำให้เกิดความผิดปกติของตัวอ่อนในครรภ์สัตว์ แต่ไม่มีการศึกษาในมนุษย์หรืออาจพบผลไม่พึงประสงค์ในสัตว์ และยังไม่พบความเสี่ยงในมนุษย์เมื่อใช้ในช่วงสามเดือนแรกของการตั้งครรภ์ รวมทั้งไม่มีหลักฐานทางการศึกษาที่แสดงให้เห็นว่า มีความเสี่ยงเมื่อใช้ในช่วงหลังเดือนที่สามเป็นต้นไป ส่วนผู้ที่ให้นมบุตรควรปรึกษาแพทย์ก่อนการใช้ยา เพราะยานี้อาจทำให้เกิดผลข้างเคียงต่อทารกได้
คำเตือนในการใช้ยา Dexlansoprazole
ข้อควรทราบเพื่อความปลอดภัยก่อนการใช้ยา Dexlansoprazole มีดังนี้
แจ้งให้แพทย์และเภสัชกรทราบหากมีอาการ
แพ้ยา
Dexlansoprazole ยา Lansoprazole ยา Omeprazole หรือแพ้สารอื่น ๆ ในตัวยา ทั้งนี้ ผู้ป่วยควรสอบถามแพทย์หรือเภสัชกรหากมีข้อสงสัย
แจ้งให้แพทย์ทราบถึงประวัติทางการแพทย์ อาทิ
โรคแพ้ภูมิตัวเอง
(Lupus) โรคตับ หรือเคยป่วยด้วยโรคกระดูกบาง (Osteopenia)
โรคกระดูกพรุน
(Osteoporosis) หรือภาวะแมกนีเซียมในเลือดต่ำก่อนการใช้ยา
การรับประทานยานี้เป็นเวลานานอาจทำให้ร่างกายดูดซับวิตามินบี 12 ได้ยากขึ้น ผู้ที่สงสัยว่าจะมีภาวะขาดวิตามินบี 12 ควรปรึกษาแพทย์ก่อนใช้ยา
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เช่น ยาต้านไวรัสริลพิไวรีน (
Rilpivirine
) ยาคีโตโคนาโซล (Ketoconazole) ยาเออร์โลทินิบ (Erlotinib) ยาแอมพิซิลลิน (Ampicillin) หรือ ยามัยโคฟีโนเลตโมฟีทิล (Mycophenolate Mofetil) เนื่องจากยาเหล่านี้อาจเพิ่มความเสี่ยงต่อการเกิดผลข้างเคียงได้
ปรึกษาแพทย์เกี่ยวกับการรับประทานวิตามินดีหรือแคลเซียมในรูปแบบอาหารเสริม เนื่องจากยา Dexlansoprazole อาจเพิ่มความเสี่ยงต่อภาวะ
กระดูกหัก
ได้ โดยเฉพาะในผู้สูงอายุ ผู้ที่ใช้ยาติดต่อกันเป็นเวลานาน และผู้ที่ใช้โดสยาในปริมาณมาก
ผู้ป่วยสูงอายุมักไวต่อผลข้างเคียงของยา จึงควรใช้ยาอย่างระมัดระวัง
ห้ามเด็กที่มีอายุต่ำกว่า 12 ปีใช้ยา Dexlansoprazole
แจ้งให้แพทย์ทราบหากกำลังวางแผนตั้งครรภ์หรืออยู่ในช่วงตั้งครรภ์ระหว่างใช้ยา Dexlansoprazole และไม่ควรให้นมบุตรในระหว่างใช้ยาเนื่องจากยังไม่สามารถระบุได้ว่าตัวยาปนเปื้อนไปกับน้ำนมหรือไม่
หากต้องเข้ารับผ่าตัดร่างกายหรือช่องปาก ควรแจ้งให้แพทย์และทันตแพทย์ทราบว่าอยู่ระหว่างการรับประทานยาชนิดนี้
ไม่ควรใช้ยาแก้ท้องเสียหรือยากลุ่มโอปิออยด์ (
Opioids
) หากมีอาการท้องเสียระหว่างการใช้ยา เนื่องจากอาจทำให้อาการรุนแรงขึ้นได้
ปริมาณการใช้ยา Dexlansoprazole
ปริมาณและระยะเวลาในการใช้ยา Dexlansoprazole ขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
กรดไหลย้อน
ตัวอย่างการใช้ยา Dexlansoprazole เพื่อรักษาโรคกรดไหลย้อน
เด็กอายุมากกว่า 12 ปีและผู้ใหญ่
รับประทานยา 30 มิลลิกรัม 1 ครั้ง/วันเป็นเวลา 4 สัปดาห์
ภาวะหลอดอาหารอักเสบและมีแผล
ตัวอย่างการใช้ยา Dexlansoprazole เพื่อรักษา
ภาวะ
หลอดอาหารอักเสบ
และมีแผล
เด็กอายุมากกว่า 12 ปี
รับประทานยา 60 มิลลิกรัม 1 ครั้ง/วัน เป็นเวลา 8 สัปดาห์ จากนั้นใช้ยาเพื่อรักษาต่อเนื่องในปริมาณ 30 มิลลิกรัม 1 ครั้ง/วัน เป็นเวลาสูงสุดไม่เกิน 4 เดือน
ผู้ใหญ่
รับประทานยา 60 มิลลิกรัม 1 ครั้ง/วัน เป็นเวลา 8 สัปดาห์ จากนั้นใช้ยาเพื่อรักษาต่อเนื่องในปริมาณ 30 มิลลิกรัม 1 ครั้ง/วัน เป็นเวลาสูงสุดไม่เกิน 6 เดือน
การใช้ยา Dexlansoprazole
เพื่อความปลอดภัยในการใช้ยา Dexlansoprazole ผู้ป่วยควรรับประทานยาตามคำสั่งแพทย์หรือคำแนะนำบนฉลากยาอย่างเคร่งครัด ผู้ป่วยไม่ควรปรับปริมาณยาหรือหยุดใช้ยาเองแม้อาการจะดีขึ้นแล้วก็ตาม หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ผู้ป่วยอาจรับประทานยานี้พร้อมอาหารหรือไม่พร้อมอาหารก็ได้ และผู้ป่วยควรกลืนยาทั้งเม็ด ห้ามบดหรือเคี้ยวแคปซูล หากไม่สามารถกลืนได้ ให้เปิดแคปซูลแล้ว
นำตัวยา
ไปผสมกับน้ำสะอาด
น้ำหวาน หรือน้ำผลไม้
ปริมาณ 15 มิลลิลิตร และควรดื่มให้หมดทันทีในครั้งเดียวโดยห้ามเคี้ยวหรือผสมทิ้งไว้ จากนั้นให้ดื่มน้ำตาม 1 แก้ว
ในกรณีที่ผู้ป่วยต้องให้อาหารทางสายยาง ควรใช้ยาตามคำแนะนำของแพทย์อย่างระมัดระวัง หากไม่เข้าใจวิธีการควรปรึกษาแพทย์หรือเภสัชกรเพื่อความปลอดภัย ผู้ที่อยู่ระหว่างการใช้ยาลดกรด อย่างยาซูคราลเฟต (
Sucralfate
) ควรรับประทานยา Dexlansoprazole ก่อนการใช้ยาซูคราลเฟตอย่างน้อย 30 นาที
หากลืมรับประทานยาควรรับประทานทันทีที่นึกขึ้นได้ หากลืมรับประทานใกล้เวลารับประทานยาครั้งต่อไป ให้ข้ามมื้อที่ลืมรับประทาน โดยไม่ต้องเพิ่มปริมาณยาเป็นสองเท่าเพื่อทดแทน หากใช้ยาเกินขนาดและมีอาการหายใจลำบากหรือหมดสติ ควรรีบไปพบแพทย์ทันที
นอกจากนี้ ผู้ป่วยไม่ควรใช้ยา Dexlansoprazole ร่วมกับผู้อื่น และควรเก็บยาไว้ในบรรจุภัณฑ์เดิม โดยควรเก็บไว้ที่อุณหภูมิห้อง หลีกเลี่ยงความชื้น ความร้อน แสงแดดและควรเก็บให้พ้นมือเด็ก
ผลข้างเคียงจากการใช้ยา Dexlansoprazole
การใช้ยา Dexlansoprazole อาจก่อให้เกิดผลข้างเคียงต่าง ๆ อย่างอาการปวด เจ็บปากหรือคอ มีอาการของไข้หวัด เช่น
น้ำมูกไหล
และคัดจมูก ปวดท้อง คลื่นไส้ อาเจียนหรือมีแก๊สในกระเพาะอาหาร ซึ่งหากผลข้างเคียงมีอาการแย่ลงหรือมีอาการติดต่อกันเป็นเวลานาน ควรแจ้งให้แพทย์ทราบเพื่อรับการรักษา
อย่างไรก็ตาม หากมีอาการรุนแรงจากผลข้างเคียง ควรพบแพทย์โดยเร็วที่สุด
มีอาการแพ้ยา เช่น เกิดผื่น คัน เวียนศีรษะอย่างรุนแรง หายใจลำบาก และใบหน้า ลิ้น ลำคอบวม
ปวดท้องรุนแรง ท้องเสีย ถ่ายเป็นน้ำ หรือถ่ายเป็นเลือด
ปวดข้อมือ สันหลัง หรือสะโพกเฉียบพลัน ขยับไม่ได้ เพราะอาจเกิดจากกระดูกหัก
มีปัญหาเกี่ยวกับไต เช่น มีไข้ มีผื่นตามตัว เบื่ออาหารหรือน้ำหนักขึ้น คลื่นไส้  ปวดข้อ ปัสสาวะน้อยกว่าปกติ และมีเลือดในปัสสาวะ
เกิดอาการของโรคแพ้ภูมิตนเอง เช่น เกิดผื่นสีแดงหรือม่วงที่จมูกหรือผิวหนัง อ่อนเพลีย มีไข้ น้ำหนักลด
มีอาการของภาวะแมกนีเซียมในร่างกายต่ำ อย่างการรู้สึกกระวนกระวาย ตัวสั่น กล้ามเนื้ออ่อนแรงหรือ
กล้ามเนื้อกระตุก
เกิดตะคริวหรือปวดตามกล้ามเนื้อส่วนต่าง ๆ
เกิดอาการคล้ายภาวะขาดวิตามินบี 12 เช่น อ่อนเพลีย หายใจไม่อิ่ม ผิวซีด มีเลือดออกตามไรฟันหรือเบื่ออาหาร
ดูเพิ่มเติมเกี่ยวกับ :