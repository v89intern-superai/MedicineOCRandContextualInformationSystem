Orphenadrine (ออเฟเนดรีน)
Orphenadrine (ออเฟเนดรีน)
เป็นยาคลายกล้ามเนื้อที่นำมาใช้รักษาภาวะกล้ามเนื้อหดเกร็ง และกลุ่มอาการพาร์กินโซนิซึม (Parkinsonism) โดยทั่วไปนำมาใช้ร่วมกับการพักผ่อนและการทำกายภาพบำบัดเพื่อรักษาการบาดเจ็บหรืออาการเจ็บปวดที่กล้ามเนื้อ และอาจใช้รักษาโรคอื่น ๆ ตามดุลยพินิจของแพทย์
ยา Orphenadrine มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Orphenadrine
กลุ่มยา
ยาคลายกล้ามเนื้อ
ประเภทยา
ยาตามใบสั่งแพทย์
สรรพคุณ
รักษาภาวะกล้ามเนื้อหดเกร็ง และกลุ่มอาการพาร์กินโซนิซึม
กลุ่มผู้ป่วย
ผู้ใหญ่
รูปแบบของยา
ยารับประทาน ยาฉีด
คำเตือนในการใช้ยา
Orphenadrine
แจ้งให้แพทย์ทราบก่อนใช้ยา หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ และห้ามใช้ยา Orphenadrine หากมีประวัติแพ้ยานี้
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้
ห้ามใช้ยา Orphenadrine หากมีประวัติปัสสาวะผิดปกติ ต่อมลูกหมากโต เป็นต้อหิน มีแผลในกระเพาะอาหาร มีการอุดตันในกระเพาะอาหารและลำไส้ มีปัญหาในการกลืน เป็นโรคกล้ามเนื้ออ่อนแรงแบบเอ็มจี (Myasthenia Gravis)
แจ้งให้แพทย์ทราบก่อนใช้ยา หากเป็นโรคหัวใจ จังหวะการเต้นของหัวใจมีปัญหา เป็น
โรคหลอดเลือดหัวใจ
หรือกำลังใช้ยาโอปิออยด์
ผู้ที่ตั้งครรภ์ วางแผนจะมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ เพราะยาอาจซึมผ่านน้ำนมมารดาและเป็นอันตรายต่อบุตรได้
ไม่อนุญาตให้ผู้ที่อายุต่ำกว่า 18 ปี ใช้ยานี้
ห้ามให้ผู้อื่นใช้ยาของตนเอง โดยเฉพาะผู้ที่มีประวัติติดยาเสพติด เพราะยานี้อาจทำให้เกิดการเสพติดได้
หลีกเลี่ยงการขับรถหรือการทำกิจกรรมที่ต้องอาศัยความตื่นตัวในระหว่างที่ใช้ยานี้ จนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย เพราะยาอาจทำให้เกิดอาการวิงเวียนหรือง่วงซึมได้
ห้ามดื่มแอลกอฮอล์ในระหว่างที่ใช้ยา เพราะอาจทำให้เกิดผลข้างเคียงที่เป็นอันตรายหรือถึงแก่ชีวิตได้
ปริมาณการใช้ยา Orphenadrine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
กล้ามเนื้อหดเกร็ง
ผู้ใหญ่
รับประทานยา Orphenadrine Citrate
ปริมาณ 100 มิลลิกรัม วันละ 2 ครั้ง หากเป็นยาฉีด ให้ฉีดยาเข้าทางกล้ามเนื้อหรือหยดยาเข้าทางหลอดเลือดปริมาณ 60 มิลลิกรัม ทุก 12 ชั่วโมง
พาร์กินโซนิซึม
ผู้ใหญ่
รับประทานยา Orphenadrine HCl
ปริมาณเริ่มต้น 150 มิลลิกรัม/วัน โดยแบ่งรับประทานหลายครั้ง และอาจเพิ่มปริมาณยาครั้งละ 50 มิลลิกรัม ทุก 2-3 วัน โดยขึ้นอยู่กับการตอบสนองของยา ส่วนปริมาณยาสำหรับควบคุมอาการ ให้รับประทานยา 150-300 มิลลิกรัม/วัน ปริมาณสูงสุดไม่เกิน 400 มิลลิกรัม/วัน โดยแบ่งรับประทานหลายครั้ง
การใช้ยา Orphenadrine
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ห้ามบด หัก หรือเคี้ยวยาชนิดเม็ด แต่ควรกลืนยาทั้งเม็ด โดยในประเทศไทย ยานี้จะอยู่ในรูปแบบยาเม็ดผสมกับยาพาราเซตามอล
การใช้ยา Orphenadrine เป็นเพียงส่วนหนึ่งของการรักษา ซึ่งยังไม่รวมถึงการพักผ่อน การทำกายภาพบำบัด หรือการใช้ยาแก้ปวดอื่น ๆ
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
ควรเก็บยาไว้ให้พ้นจากสายตาผู้อื่น และการขายหรือให้ยานี้กับผู้อื่นโดยไม่ผ่านแพทย์เป็นเรื่องผิดกฎหมายในบางประเทศ
เก็บยาไว้ที่อุณหภูมิห้อง ให้ห่างจากความร้อนและความชื้น โดยปิดฝาบรรจุภัณฑ์ให้สนิททุกครั้งหลังใช้
ผลข้างเคียงจากการใช้ยา Orphenadrine
การใช้ยา Orphenadrine อาจทำให้เกิดผลข้างเคียงที่พบได้บ่อย เช่น ง่วงซึม เวียนศีรษะ อ่อนเพลีย คลื่นไส้ อาเจียน ปากแห้ง ท้องผูก เป็นต้น แต่หากพบผลข้างเคียงที่รุนแรงดังต่อไปนี้ ควรรีบไปพบแพทย์ทันที
อาการแพ้ยา เช่น
ลมพิษ
หายใจลำบาก หน้าบวม คอบวม ลิ้นบวม และริมฝีปากบวม เป็นต้น
วิงเวียน คล้ายจะหมดสติ
ปัสสาวะลำบากหรือมีอาการเจ็บขณะปัสสาวะร่วมด้วย ปัสสาวะน้อย หรือไม่ปัสสาวะ
วิตกกังวล สับสน กระสับกระส่าย สั่น เห็นภาพหลอน
ใจสั่น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน