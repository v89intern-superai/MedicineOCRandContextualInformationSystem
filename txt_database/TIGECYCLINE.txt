ไทกีไซคลีน (Tigecycline)
Tigecycline (ไทกีไซคลีน)
เป็นยารักษาอาการติดเชื้อจากแบคทีเรียอย่างรุนแรงในผู้ป่วยที่ไม่ตอบสนองต่อยาปฏิชีวนะชนิดอื่น เช่น การติดเชื้อที่ผิวหนัง การติดเชื้อในช่องท้อง หรือการติดเชื้อแบคทีเรียที่เป็นสาเหตุของโรคปอดอักเสบจากชุมชน (Community-Acquired Pneumonia) โดยตัวยาจะยับยั้งการเจริญเติบโตและกำจัดแบคทีเรียที่เป็นสาเหตุของโรคดังกล่าว
เกี่ยวกับยา Tigecycline
กลุ่มยา
ยาปฏิชีวนะกลุ่มไกลซิลไซคลีน (Glycylcyclines)
ประเภทยา
ยาตามใบสั่งแพทย์
สรรพคุณ
รักษาการติดเชื้อจากแบคทีเรียบางชนิดที่มีอาการรุนแรง
กลุ่มผู้ป่วย
ผู้ใหญ่
รูปแบบของยา
ยาฉีด
การใช้ยาในหญิงตั้งครรภ์และผู้ให้นมบุตร
Category D
จากการศึกษาในมนุษย์ พบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่าก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิตหรือใช้รักษาโรคร้ายแรงของมารดา ซึ่งไม่สามารถใช้ยาอื่น ๆ ทดแทนได้ และไม่ควรให้นมบุตรในระหว่างการใช้ยา เพราะตัวยาอาจปนเปื้อนไปกับน้ำนมได้
คำเตือนในการใช้ยา Tigecycline
ข้อควรทราบเพื่อความปลอดภัยก่อนการใช้ยา Tigecycline มีดังนี้
แจ้งให้แพทย์ทราบก่อนใช้ยาหากมีประวัติ
แพ้ยา
Tigecycline แพ้ยาชนิดอื่นที่คล้ายกัน หรือแพ้สารใด ๆ เพราะอาจเป็นส่วนประกอบของยาชนิดนี้
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพื่อป้องกันอันตรายจากการเกิดปฏิกิริยาระหว่างยา
หากป่วยเป็นโรคตับหรือมีโรคประจำตัวอื่น ๆ ควรแจ้งให้แพทย์ทราบก่อนใช้ยา
ก่อนรับการรักษาหรือการผ่าตัดใด ๆ ต้องแจ้งให้แพทย์หรือทันตแพทย์ทราบว่ากำลังใช้ยา Tigecycline
ไม่ควรเข้ารับการฉีดวัคซีนในระหว่างการใช้ยานี้ เนื่องจากยา Tigecycline อาจทำให้ประสิทธิภาพของวัคซีนเชื้อเป็นลดลงได้
ห้ามใช้ยา Tigecycline ในผู้ที่อายุต่ำกว่า 8 ปี เพราะอาจส่งผลให้ฟันเป็นสีเหลืองหรือคล้ำถาวร
ปรึกษาแพทย์เกี่ยวกับ
วิธี
การคุมกำเนิด
ที่เหมาะสม เนื่องจากยา Tigecycline อาจทำให้ประสิทธิภาพของยาคุมกำเนิดลดลง
ผู้ที่กำลังตั้งครรภ์หรือวางแผนจะมีบุตร ควรแจ้งให้แพทย์ทราบก่อนใช้ยา Tigecycline และหากตั้งครรภ์ระหว่างใช้ยา ควรแจ้งให้แพทย์ทราบโดยเร็วที่สุด เพราะยาอาจเป็นอันตรายต่อทารกในครรภ์
ปรึกษาแพทย์ก่อนให้นมบุตร เพราะผู้ป่วยอาจต้องงดการให้นมบุตรระหว่างการใช้ยาและภายใน 9 วันหลังใช้ยาครั้งสุดท้าย เนื่องจากยังไม่สามารถระบุได้ว่าตัวยาจะปนเปื้อนไปกับน้ำนมหรือไม่
ยา Tigecycline อาจทำให้ผิวไวต่อแสงและผิวไหม้จากแสงแดดได้ง่าย จึงควรหลีกเลี่ยงการโดนแสงแดดหรือแสงยูวีเป็นเวลานานในระหว่างใช้ยานี้ หากจำเป็นต้องอยู่กลางแจ้งควรทาครีมกันแดด สวมแว่นกันแดดหรือปกป้องผิวด้วยวิธีอื่น รวมทั้งควรแจ้งให้แพทย์ทราบหากผิวเกิดรอยแดง แผลพุพองหรือ
ผิวไหม้แดด
การใช้ยา Tigecycline อาจทำให้รู้สึกเวียนศีรษะ จึงควรหลีกเลี่ยงการขับรถ การทำกิจกรรมที่ต้องตื่นตัวหรือการใช้เครื่องจักร รวมทั้งควรจำกัดปริมาณการดื่มเครื่องดื่มแอลกอฮอล์ เพราะอาจทำให้รู้สึกมึนศีรษะมากขึ้น
ปริมาณการใช้ยา Tigecycline
ปริมาณและระยะเวลาในการใช้ยา Tigecycline ขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
โรคปอดอักเสบจากชุมชน
ตัวอย่างการใช้ยา Tigecycline เพื่อรักษา
โรคปอด
อักเสบจากชุมชน
ผู้ใหญ่
ให้ยาทางหลอดเลือดดำ ปริมาณ 100 มิลลิกรัม/ครั้ง ในระยะเวลา 30–60 นาที จากนั้นปรับปริมาณยาเป็น 50 มิลลิกรัมทุก ๆ 12 ชั่วโมง เป็นเวลา 7–14 วัน
การติดเชื้อบริเวณผิวหนังหรือช่องท้อง
ตัวอย่างการใช้ยา Tigecycline เพื่อรักษาภาวะแทรกซ้อนจากการติดเชื้อบริเวณผิวหนังหรือการติดเชื้อในช่องท้อง
ผู้ใหญ่
ให้ยาทางหลอดเลือดดำ ปริมาณ 100 มิลลิกรัม/ครั้ง ในระยะเวลา 30–60 นาที จากนั้นปรับปริมาณยาเป็น 50 มิลลิกรัมทุก ๆ 12 ชั่วโมง เป็นเวลา 5–14 วัน
การใช้ยา Tigecycline
ยา Tigecycline เป็นยาที่ต้องฉีดโดยแพทย์หรือผู้เชี่ยวชาญในสถานพยาบาลเท่านั้น และผู้ป่วยควรไปพบแพทย์ตามนัดอย่างสม่ำเสมอแม้จะมีอาการดีขึ้น เนื่องจากการหยุดยาก่อนระยะเวลาที่แพทย์กำหนดอาจทำให้ติดเชื้อซ้ำได้ หากอาการไม่ดีขึ้นหรือแย่ลงควรแจ้งให้แพทย์ทราบเช่นกัน
ผลข้างเคียงจากการใช้ยา Tigecycline
ยา Tigecycline อาจก่อให้เกิดผลข้างเคียง เช่น ไอ เสียงแหบ
ปวดศีรษะ
เวียนศีรษะ ปวดท้อง คลื่นไส้ และอาเจียน ซึ่งผู้ป่วยควรแจ้งให้แพทย์ทราบหากพบความผิดปกติเหล่านี้
อย่างไรก็ตาม ควรหยุดใช้ยาแล้วแจ้งให้แพทย์ทราบโดยเร็วที่สุดหากพบผลข้างเคียงที่รุนแรง เช่น
มีอาการแพ้ยาหรืออาการแพ้ทางผิวหนังอย่างรุนแรง เช่น หายใจลำบาก มีอาการบวมบริเวณลิ้น ริมฝีปาก หน้าหรือคอ
ความดันภายในศีรษะเพิ่มขึ้น โดยผู้ป่วยอาจรู้สึกเวียนศีรษะ ปวดหลังดวงตา ปวดศีรษะอย่างรุนแรง มีเสียงในหู
หนาวสั่นหรือมีไข้
ไอหรือมีเสียงแหบ
รู้สึกอุ่น แสบหรือเจ็บที่นิ้วมือ ขาและนิ้วเท้า
การมองเห็นหรือการได้ยินผิดปกติ
การทำงานของตับมีปัญหา ทำให้รู้สึกคัน อ่อนเพลีย
เบื่ออาหาร
มีภาวะดีซ่าน ปวดท้องช่วงบน หรืออุจจาระเป็นสีเข้ม
หัวใจเต้นเร็ว
รู้สึกปวดหลังช่วงล่างหรือปวดท้องอย่างรุนแรง หรือคลื่นไส้อาเจียน เนื่องจากตับอ่อนทำงานผิดปกติ
ท้องเสีย ปัสสาวะน้อยลง หรือรู้สึกเจ็บเมื่อปัสสาวะ
ดูเพิ่มเติมเกี่ยวกับ :