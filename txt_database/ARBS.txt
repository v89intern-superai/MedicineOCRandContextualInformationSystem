ARBs
ARBs (Angiotensin Receptor Blockers)
หรือยาปิดกั้นการทำงานของแองจิโอเทนซิน รีเซฟเตอร์ เป็นกลุ่มยาที่ใช้รักษาโรคความดันโลหิตสูง ภาวะหัวใจวาย และโรคไตวายเรื้อรัง โดยออกฤทธิ์ยับยั้งการทำงานของสารแองจิโอเทนซิน 2 (Angiotensin II) ที่ทำให้หลอดเลือดตีบแคบ ส่งผลให้หลอดเลือดขยายหรือคลายตัว ความดันในหลอดเลือดจึงลดลงและหัวใจสูบฉีดเลือดได้ดีขึ้น นอกจากนี้ อาจนำไปใช้รักษาหรือป้องกันปัญหาสุขภาพอื่นตามดุลยพินิจของแพทย์
แพทย์จะจ่ายยา ARBs ให้กับผู้ป่วยแตกต่างกันไป บางกรณีอาจใช้แทนกลุ่มยาที่มีลักษณะคล้ายกัน อย่างยาเอซีอี อินฮิบิเตอร์ (ACE Inhibitor) ในผู้ป่วยโรคความดันโลหิตสูงที่ตอบสนองต่อยาได้ไม่ดีหรือเกิดผลข้างเคียงที่ไม่พึงประสงค์หลังใช้ยาในกลุ่มดังกล่าว
ตัวอย่างยาในกลุ่ม ARBs เช่น
ยาลอซาร์แทน
(Losartan) ยาเทลมิซาร์แทน (
Telmisartan
) ยาอาซิลซาร์แทน (
Azilsartan
) ยาแคนดิซาร์แทน (
Candesartan
) หรือยาโอลมีซาร์แทน (Olmesartan) เป็นต้น
คำเตือนในการใช้ยา ARBs
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำต่อไปนี้
แจ้งให้แพทย์ทราบถึงประวัติทางสุขภาพ ประวัติแพ้ยาหรือส่วนประกอบของยาในกลุ่มนี้ เพราะอาจทำให้เกิดปัญหาสุขภาพอื่นตามมา
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่กำลังใช้อยู่ เพราะยาบางชนิดอาจทำปฏิกิริยากับยาในกลุ่มนี้ ทำให้ตัวยามีประสิทธิภาพลดลงหรือเพิ่มความเสี่ยงของผลข้างเคียง เช่น
ยาเอซีอี อินฮิบิเตอร์
อาจทำให้เสี่ยงต่อความดันโลหิตต่ำ อันตรายต่อไต หรือมีระดับโพแทสเซียมในเลือดสูง ยาแก้ปวดอย่างยาไอบูโพรเฟนหรือยานาพรอกเซนที่ทำให้ระดับโพแทสเซียมในเลือดเพิ่มสูง เป็นต้น
ผู้ป่วยอาจต้องเข้ารับการตรวจเลือดหรือตรวจการทำงานของไตขณะใช้ยาเป็นประจำตามคำสั่งของแพทย์
ในระหว่างใช้ยา ARBs ผู้ป่วยควรเลือกรับประทานอาหารที่มีเกลือและโพแทสเซียมต่ำ ไม่ควรรับประทานสารทดแทนเกลือหรืออาหารที่มีโพแทสเซียมปริมาณมาก
ผู้สูงอายุควรใช้ยา ARBs ด้วยความระมัดระวังและปฏิบัติตามคำแนะนำจากแพทย์ผู้ดูแลอย่างเคร่งครัด
ผู้ที่กำลังตั้งครรภ์หรือวางแผนตั้งครรภ์ไม่ควรใช้ยาในกลุ่ม ARBs เพราะอาจทำให้เกิดปัญหาสุขภาพรุนแรงอื่น ๆ อย่างภาวะน้ำคร่ำน้อย ซึ่งอาจเป็นอันตรายต่อทารกในครรภ์
ผลข้างเคียงของการใช้ยา ARBs
ยา ARBs อาจก่อให้เกิดผลข้างเคียงที่แตกต่างกันไปในแต่ละคน หากผู้ป่วยอาการไม่ดีขึ้นหรือรุนแรงมากขึ้นควรไปพบแพทย์เพื่อตรวจวินิจฉัยและปรับการรักษาให้เหมาะสม โดยตัวอย่างผลข้างเคียงที่พบได้ เช่น
ปวดศีรษะ
เวียนศีรษะ คล้ายจะหมดสติ
ความดันโลหิตต่ำ
ง่วงซึม
อ่อนเพลีย
มีอาการคล้ายไข้หวัด
อาหารไม่ย่อย อาเจียน ท้องเสีย
ปวดหลัง ปวดเกร็งกล้ามเนื้อหรือกล้ามเนื้ออ่อนแรง
นอนไม่หลับ
นอกจากนี้ การใช้ยา ARBs อาจก่อให้เกิดผลข้างเคียงที่เป็นอันตราย แต่พบได้ค่อนข้างน้อย เช่น อาการแพ้ยาที่รุนแรง ตับหรือไตวาย มีอาการบวมของเนื้อเยื่อใต้ชั้นผิวหนังหรือแองจีโออีดีมา เซลล์เม็ดเลือดขาวต่ำ หรือ
หัวใจเต้นผิดปกติจากระดับ
โพแทสเซียมในเลือดสูง
อย่างไรก็ตาม หากพบความผิดปกติใด ๆ ในระหว่างการใช้ยา ผู้ป่วยควรหยุดใช้ยาแล้วรีบแจ้งให้แพทย์ทราบเพื่อความปลอดภัยของตัวผู้ป่วย