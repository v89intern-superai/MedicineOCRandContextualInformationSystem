Moxifloxacin (มอกซิฟลอกซาซิน)
Moxifloxacin (
มอกซิฟลอกซาซิน
)
เป็นยาปฏิชีวนะในกลุ่มฟลูออโรควิโนโลน (Fluoroquinolone) ออกฤทธิ์ยับยั้งการเจริญเติบโตของเชื้อแบคทีเรีย ใช้รักษาการติดเชื้อแบคทีเรียตามอวัยวะต่าง ๆ เช่น ผิวหนัง ไซนัสหรือโพรงอากาศข้างจมูก ปอด กระเพาะอาหาร เป็นต้น
เกี่ยวกับ Moxifloxacin
กลุ่มยา
ยาปฏิชีวนะ
ประเภทยา
ยาตามใบสั่งแพทย์
สรรพคุณ
รักษาการติดเชื้อแบคทีเรีย
กลุ่มผู้ป่วย
ผู้ใหญ่ เด็ก
รูปแบบของยา
ยารับประทาน ยาใช้เฉพาะที่ ยาฉีด
คำเตือนในการใช้ Moxifloxacin
ควรแจ้งให้แพทย์ทราบถึงประวัติการแพ้ยาและประวัติการแพ้อื่น ๆ
ไม่ใช้ยาหากแพ้ยานี้หรือแพ้ยาปฏิชีวนะในกลุ่มฟลูออโรควิโนโลนชนิดอื่น ๆ เช่น ไซโปรฟลอกซาซิน ลีโวฟลอกซาซิน นอร์ฟลอกซาซิน เป็นต้น
ควรแจ้งให้แพทย์ทราบเกี่ยวกับประวัติการใช้ยาทั้งหมด โดยเฉพาะการใช้ยาทีโอฟิลลีน ยาขับปัสสาวะ ยาเกี่ยวกับการเต้นของหัวใจ ยารักษาภาวะซึมเศร้า ยากลุ่มเอ็นเสด
ไม่ใช้ Moxifloxacin เมื่อมีอาการไข้หวัดทั่วไป
หลีกเลี่ยงการออกกำลังกายอย่างหนัก เพราะยา Moxifloxacin อาจทำให้เอ็นกล้ามเนื้อบวมและฉีกขาดได้
แจ้งให้แพทย์ทราบหากมีปัญหาเกี่ยวกับเส้นเอ็น ไขข้อ ข้อต่อโดยเฉพาะในเด็ก โรคกล้ามเนื้ออ่อนแรง มีความผิดปกติของกล้ามเนื้อ ภาวะโพแทสเซียมในเลือดต่ำ หัวใจวาย หัวใจเต้นผิดปกติ และมีอาการชัก
ยา Moxifloxacin อาจทำให้ความคิดและความสามารถในการทำสิ่งต่าง ๆ ลดลง จึงควรระมัดระวังในการขับรถหรือการใช้เครื่องจักรขณะใช้ยานี้
ไม่ควรใช้ยา Moxifloxacin ในเด็กที่มีอายุต่ำกว่า 18 ปี
ผู้ที่ตั้งครรภ์หรือวางแผนมีบุตรควรปรึกษาแพทย์ก่อนใช้ยานี้
ไม่ควรใช้ยานี้ขณะให้นมบุตร เพราะยาอาจถูกส่งผ่านทางน้ำนมแม่และเป็นอันตรายต่อทารกได้
หลีกเลี่ยงแสงแดดและการอาบแดด เนื่องจากยา Moxifloxacin อาจทำให้ผิวไหม้จากแดดได้ง่าย จึงควรใช้ครีมกันแดดหรือใส่เสื้อที่ช่วยป้องกันแสงแดดในระหว่างที่ใช้ยานี้
ปริมาณการใช้ Moxifloxacin
ปริมาณการใช้ยาจะแตกต่างกันตามอายุและอาการของผู้ป่วยแต่ละราย โดยมีตัวอย่างการใช้ยา ดังนี้
โรค
ไซนัสอักเสบ
เฉียบพลัน
ผู้ใหญ่
ฉีดยาปริมาณ 400 มิลลิกรัม วันละ 1 ครั้ง โดยให้ยาหยดเข้าเส้นเลือดดำภายใน 60 นาที เป็นเวลา 10 วัน หรือรับประทานยาปริมาณ 400 มิลลิกรัม วันละ 1 ครั้ง เป็นเวลา 7-10 วัน
โรค
หลอดลมอักเสบ
เฉียบพลัน
ผู้ใหญ่
ฉีดยาปริมาณ 400 มิลลิกรัม วันละ 1 ครั้ง โดยให้ยาหยดเข้าเส้นเลือดดำภายใน 60 นาที เป็นเวลา 5-10 วัน หรือรับประทานยาปริมาณ 400 มิลลิกรัม วันละ 1 ครั้ง เป็นเวลา 5-10 วัน
โรคปอดอักเสบชุมชน
(Community-Acquired Pneumonia)
ผู้ใหญ่
ฉีดยาปริมาณ 400 มิลลิกรัม วันละ 1 ครั้ง โดยให้ยาหยดเข้าเส้นเลือดดำภายใน 60 นาที เป็นเวลา 7-14 วัน หรือรับประทานยาปริมาณ 400 มิลลิกรัม วันละ 1 ครั้ง เป็นเวลา 7-14 วันเช่นกัน
โรคเยื่อบุตาอักเสบจากแบคทีเรีย
เด็กอายุ 1 ปีขึ้นไป และผู้ใหญ่
หยอดยาลงในตาข้างที่มีอาการ 1 หยด โดยใช้ยาที่มีความเข้มข้น 0.5 เปอร์เซ็นต์ วันละ 3 ครั้ง เป็นเวลา 7 วั
การติดเชื้อบริเวณผิวหนัง
ผู้ใหญ่
การติดเชื้อแบบซับซ้อน ให้ฉีดยาปริมาณ 400 มิลลิกรัม วันละ 1 ครั้ง โดยให้ยาหยดเข้าเส้นเลือดดำภายใน 60 นาที หรือรับประทานยาปริมาณ 400 มิลลิกรัม วันละ 1 ครั้ง เป็นเวลา 7-21 วัน
การติดเชื้อแบบไม่ซับซ้อน ให้ฉีดยาหรือรับประทานยาในปริมาณเท่ากันกับการติดเชื้อแบบซับซ้อน เป็นเวลา 7 วัน
การติดเชื้อในช่องท้อง
ผู้ใหญ่
ฉีดยาปริมาณ 400 มิลลิกรัม วันละ 1 ครั้ง โดยให้ยาหยดเข้าเส้นเลือดดำภายใน 60 นาที เป็นเวลา 5-14 วัน
การติดเชื้อในอุ้งเชิงกราน
ผู้ใหญ่
รับประทานยานี้ร่วมกับยาปฏิชีวนะตัวอื่น ๆ ปริมาณ 400 มิลลิกรัม วันละ 1 ครั้ง เป็นเวลา 14 วัน
การใช้ Moxifloxacin
อ่านฉลากยาและทำตามคำสั่งแพทย์อย่างเคร่งครัด โดยไม่ใช้ยาในปริมาณมากหรือน้อยเกินไป
เมื่อรับประทานยา Moxifloxacin ควรดื่มน้ำมากกว่าปกติ เพื่อไม่ให้ไตทำงานหนักจนเกินไป
รับประทานยาพร้อมหรือไม่พร้อมมื้ออาหารก็ได้ และควรใช้ยาในเวลาเดียวกันทุกวันหรือตามที่แพทย์สั่ง
หากรับประทานยานี้ร่วมกับยาบางชนิด อาจทำให้ประสิทธิภาพของยาลดลง ซึ่งหากใช้ยาตัวอื่นอยู่ ควรรับประทานยา Moxifloxacin ก่อน 4 ชั่วโมง หรือหลัง 8 ชั่วโมงจากการใช้ยาตัวอื่น เช่น ยาลดกรด ยาไดดาโนซีน วิตามิน หรือแร่ธาตุอื่น ๆ เป็นต้น
ไม่ควรรับประทานยา Moxifloxacin คู่กับนม โยเกิร์ต หรือน้ำผลไม้ เนื่องจากจะทำให้ประสิทธิภาพของยาลดลง
รับประทานยาให้ตรงตามเวลาและครบตามที่แพทย์กำหนดแม้ว่าอาการจะดีขึ้นแล้วก็ตาม เพื่อป้องกันภาวะเชื้อดื้อยา
ไม่แบ่งยาให้ผู้อื่นแม้ป่วยด้วยอาการเดียวกันก็ตาม
หากลืมรับประทานยาตามกำหนด เมื่อนึกขึ้นได้ให้รับประทานยาทันที หากเป็นเวลาใกล้กับยาครั้งถัดไปก็ให้ข้ามไปใช้ยาตามเวลาและปริมาณปกติ ไม่ต้องเพิ่มยาเพื่อทดแทนมื้อที่ขาดไป
หากมีอาการท้องเสีย อาจเป็นสัญญาณเตือนว่าติดไวรัสตัวใหม่ ควรรีบไปพบแพทย์เพื่อรับการตรวจ และไม่ควรรับประทานยาแก้ท้องเสียเอง
เก็บยาไว้ที่อุณหภูมิห้อง ให้ห่างจากความชื้นและความร้อน
ผลข้างเคียงจากการใช้ Moxifloxacin
การใช้ยา Moxifloxacin อาจทำให้เกิดผลข้างเคียง เช่น
คลื่นไส้อาเจียน
เวียนหัว ปวดหัว
ปวดท้อง ท้องผูก ท้องเสีย ถ่ายเป็นน้ำหรือเป็นเลือด
เจ็บที่กล้ามเนื้อ ชา หรือกล้ามเนื้ออ่อนแรง
รู้สึกเหมือนจะเป็นไข้ เจ็บคอ เป็นแผลในปาก
พฤติกรรมเปลี่ยนไป เช่น รู้สึกสับสน ซึมเศร้า หวาดระแวง นอนไม่หลับ เป็นต้น
ไม่อยากอาหาร
ตับมีปัญหา ปวดช่วงบนของท้อง ดีซ่าน
รู้สึกปวด แสบร้อน ไวต่อแสง
ความดันภายในศีรษะเพิ่มขึ้น ได้ยินเสียงหวี่ในหู การมองเห็นผิดปกติ
เอ็นบวม ตึง ฉีกขาด หรือเอ็นอักเสบ และอาจมีปัญหาในการเคลื่อนไหว
อาจเกิดผลกระทบที่ร้ายแรงต่อเส้นประสาทชั่วคราวหรือถาวร
หายใจเร็วและถี่ มีอาการชัก
ทั้งนี้ ควรหยุดใช้ยาและไปพบแพทย์ทันที หากพบอาการอื่น ๆ ดังต่อไปนี้
อาการภูมิแพ้ เช่น หายใจลำบาก ลมพิษ คอบวม หน้าบวม เป็นไข้ เจ็บคอ ผิวเปลี่ยนเป็นสีแดงหรือม่วง เป็นผื่นพองและลอก เป็นต้น
หัวใจเต้นเร็วผิดปกติ