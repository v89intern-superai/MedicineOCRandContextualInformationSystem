Isoflurane (ไอโซฟลูเรน)
Isoflurane
(ไอโซฟลูเรน)
เป็นยาที่ใช้เพื่อให้ผู้ป่วยหมดสติในช่วงก่อนและระหว่างการผ่าตัด ยาสลบชนิดนี้อาจส่งผลให้เกิดผลข้างเคียงร้ายแรงอย่าง
Malignant Hyperthermia ซึ่งเป็นภาวะไข้สูงที่
เกิดจากร่างกายตอบสนองต่อยาสลบมากกว่าปกติ หากบุคคลในครอบครัวมีประวัติของโรคนี้ ควรแจ้งแพทย์ก่อนการรักษาหรือการผ่าตัดใด ๆ
เกี่ยวกับยา Isoflurane
กลุ่มยา
ยาระงับความรู้สึก
ประเภทยา
ยาตามใบสั่งแพทย์
สรรพคุณ
ทำให้ผู้ป่วยหมดสติเพื่อให้แพทย์สามารถทำการผ่าตัด
กลุ่มผู้ป่วย
เด็ก ผู้ใหญ่
รูปแบบของยา
ยาสูดดมผ่านเครื่องพ่นละอองยา (Veporizer)
การใช้ยาในหญิงตั้งครรภ์
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อน
ในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการ
ศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์
มากกว่าความเสี่ยงที่อาจเกิดขึ้นต่อทารกในครรภ์ อีกทั้งยังไม่มีการศึกษา
ที่แน่ชัดว่ายานี้สามารถส่งต่อผ่านน้ำนมและเป็นอันตรายต่อทารกหรือไม่
ดังนั้น ผู้ที่กำลังตั้งครรภ์วางแผนจะตั้งครรภ์ และผู้ที่ให้นมบุตร ควรปรึกษา
แพทย์ก่อนการใช้ยาชนิดนี้
คำเตือนในการใช้ยา Isoflurane
ควรศึกษาข้อมูลและปรึกษาแพทย์ถึงความเสี่ยงของยานี้ก่อนเข้ารับการผ่าตัด เนื่องจากตัวยามีข้อจำกัดและข้อควรรรู้ในการใช้ ดังนี้
แจ้งให้แพทย์ทราบหากมีประวัติแพ้ยาหรือส่วนประกอบของยาชนิดนี้ รวมถึงยาและสารอื่น ๆ เพราะยานี้อาจมีส่วนประกอบที่ทำให้เกิดอาการแพ้และผลข้างเคียงอื่น ๆ ได้
แจ้งให้แพทย์หรือทันตแพทย์ทราบเกี่ยวกับยา อาหารเสริม หรือสมุนไพรทุกชนิดที่กำลังใช้อยู่ก่อนรับการรักษา
แจ้งให้แพทย์ทราบก่อนการรักษา หากตนเองหรือคนในครอบครัวมีประวัติการรักษาหรือเจ็บป่วยด้วยโรคต่าง ๆ โดยเฉพาะ
Malignant Hyperthermia
ที่เป็นภาวะตอบต่อสนองต่อยาสลบมากกว่าปกติ และโรคที่เกี่ยวข้องกับกล้ามเนื้อ
ยาไอโซฟลูเรนอาจส่งผลกระทบต่อการทำงานของไต หากผู้ป่วยมีภาวะผิดปกติเกี่ยวกับตับ อย่างโรคตับ
ดีซ่าน
ไวรัสตับอักเสบ ตับแข็ง หรือโรคภูมิแพ้ ควรปรึกษาแพทย์ก่อนการใช้ยา
ยานี้อาจทำให้เกิดภาวะโพแทสเซียมสูงหลังการผ่าตัด ซึ่งอาจทำให้หัวใจเต้นผิดปกติและเป็นอันตรายถึงชีวิต จึงควรปรึกษาแพทย์ถึงความเสี่ยงที่อาจเกิดขึ้น แต่ภาวะดังกล่าวมักพบได้ยาก
ควรปรึกษาแพทย์ก่อนใช้ยาไอโซฟลูเรนกับเด็ก โดยเฉพาะเด็กอายุต่ำกว่า 3 ปี และควรใช้ยาด้วยความระมัดระวัง เพราะอาจทำให้เกิดปัญหากับสมองในระยะยาว
ยาไอโซฟลูเรนอาจทำให้ง่วงซึมและตอบสนองช้า จึงควรหลีกเลี่ยงการขับขี่ยานพาหนะหรือทำงานที่เสี่ยงต่อการเกิดอุบัติเหตุ อย่างงานที่ใช้เครื่องจักรหรืองานบนที่สูง รวมถึงหลีกเลี่ยงการดื่มเครื่องดื่มแอลกอฮอล์และใช้สารเสพติด เพราะอาจทำให้ผลข้างเคียงดังกล่าวรุนแรงขึ้น
ยานี้อาจส่งผลต่อกระบวนการคิด โดยอาจใช้เวลา 2-3 วัน จึงจะกลับมาอยู่ในสภาวะปกติ
ยานี้อาจส่งผลต่อภาวะอารมณ์ในช่วงหลังการใช้ยา แต่อาการจะดีขึ้นภายใน 6 วัน
ผู้สูงอายุตั้งแต่ 65 ปีขึ้นไป มีความเสี่ยงที่จะเกิดผลข้างเคียงสูงกว่าคนช่วงวัยอื่น
ปริมาณการใช้ยา Isoflurane
ยา Isoflurane มีลักษณะเป็นของเหลวจึงต้องใช้ร่วมกับเครื่องพ่นละอองและหน้ากากพ่นยา โดยแพทย์อาจเจือจางยานี้กับออกซิเจน หรือออกซิเจนร่วมกับไนตรัสออกไซด์ (Nitrous Oxide) ซึ่งตัวอย่างการใช้ยามีดังนี้
การผ่าตัดทั่วไป
ตัวอย่างการใช้ยา Isoflurane สำหรับการผ่าตัดทั่วไป
ผู้ใหญ่
การนำสลบ ให้สูดดมยา Isoflurane ความเข้มข้น 0.5 เปอร์เซ็นต์ ที่เจือจางกับออกซิเจน หรือออกซิเจนรวมกับไนตรัสออกไซด์ผ่านเครื่องพ่นละออง และเพิ่มระดับเป็น 1.5-3 เปอร์เซ็นต์ ในขั้นถัดไป
ระหว่างการผ่าตัดแพทย์อาจให้ยา Isoflurane ปริมาณที่แตกต่างกันโดยอาจขึ้นอยู่กับชนิดการผ่าตัด ซึ่งมีปริมาณการให้ ดังนี้
1-2.5 เปอร์เซ็นต์ เจือจางด้วยออกซิเจนและไนตรัสออกไซด์
1.5-3.5 เปอร์เซ็นต์ เจือจางด้วยออกซิเจน
การผ่าตัดเพื่อทำคลอด
ตัวอย่างการใช้ยา Isoflurane เพื่อการ
ผ่าคลอด
ผู้ใหญ่
ในขั้นแรกให้ยา Isoflurane ความเข้มข้น 0.5 เปอร์เซ็นต์ ที่เจือจางด้วยออกซิเจน หรือออกซิเจนรวมกับไนตรัสออกไซด์ผ่านเครื่องพ่นละออง และเพิ่มระดับเป็น 1.5-3 เปอร์เซ็นต์ในขั้นถัดไป
ระหว่างการผ่าตัดแพทย์จะปรับปริมาณยาเป็น 0.5-0.75 เปอร์เซ็นต์ โดยเจือจางด้วยออกซิเจนรวมกับไนตรัสออกไซด์
การใช้ยา Isoflurane
ยาไอโซฟูเรนมีลักษณะการใช้ ดังนี้
วิสัญญีแพทย์จะเป็นผู้ให้ยานี้เท่านั้น
ยาชนิดนี้มีลักษณะเป็นของเหลว ซึ่งแพทย์จะให้ผู้ป่วยสูดดมยาจากเครื่องระเหยยาดมสลบ
ก่อนใช้ยานี้แพทย์อาจให้ยากลุ่ม Anticholinergic เพื่อลดความเสี่ยงของอัตราการเต้นของหัวใจที่เพิ่มสูงและความผิดปกติในการผลิตสารคัดหลั่งภายในร่างกาย ซึ่งอาจเกิดขึ้นได้ระหว่างการรับยาสลบ
แพทย์อาจให้ยากลุ่ม Barbiturate แบบออกฤทธิ์สั้นเพื่อป้องกันอาการไอ การกลั้นหายใจ และอาการจากกล่องเสียงเกิดการหดเกร็ง ซึ่งอาจเกิดขึ้นได้ระหว่างสูดดมยานี้
แพทย์อาจให้
ยาคลายกล้ามเนื้อ
ระหว่างการใช้ยาไอโซฟลูเรนเพื่อป้องกันกล้ามเนื้อหดเกร็ง
ภายหลังจากการผ่าตัด ผู้ป่วยควรปฏิบัติตามคำแนะนำของแพทย์อย่างเคร่งครัด เนื่องจากผลข้างเคียงของยานี้อาจเพิ่มความเสี่ยงของอุบัติเหตุได้
นอกจากนี้ อาจมียาบางชนิดที่อาจเพิ่มความเสี่ยงของผลข้างเคียงหรือลดทอนประสิทธิภาพของยา Isoflurane โดยเฉพาะยาต่อไปนี้
ไนตรัสออกไซด์อาจลดประสิทธิภาพยาลง แต่คนไข้บางรายอาจจำเป็นต้องใช้ไนตรัสออกไซด์ร่วมด้วย โดยวิสัญญีแพทย์จะเป็นผู้กำหนด
ยากระตุ้นระบบประสาทซิมพาเทติกอาจเพิ่มความเสี่ยงให้หัวใจห้องล่างเต้นผิดจังหวะ
ยาเสพติดชนิดต่าง ๆ อาจทำให้เกิดภาวะระบบทางเดินหายใจแปรปรวน
ผลข้างเคียงจากการใช้ยา Isoflurane
ยา Isoflurane อาจทำให้เกิดอาการไอหรือกล่องเสียงหดเกร็งในขณะสูดดม ซึ่งเป็นอาการที่พบได้ทั่วไป แต่บางรายอาจเกิดผลข้างเคียงที่เป็นอันตราย เช่น กล้ามเนื้อหดเกร็ง ปาก เล็บ นิ้วมือ นิ้วเท้าเป็นสีม่วง หัวใจเต้นเร็วกว่าปกติ หายใจช้า หายใจสั้น หน้ามืดอย่างรุนแรง เป็นลม เป็นต้น
นอกจากนี้ ยา Isoflurane อาจทำให้เกิดโรคหรือภาวะอันตรายอื่น ๆ ส่งผลให้ผู้ป่วยอาจมีอาการอื่น ๆ ตามมา ดังนี้
ภาวะ
โพแทสเซียมสูง
อาจทำให้ผู้ป่วยหัวใจเต้นผิดปกติ หายใจไม่อิ่ม ไม่มีแรง เหน็บชาตามร่างกาย รู้สึกสับสน เวียนศีรษะ หน้ามืด คล้ายจะเป็นลม
อาการไตวาย โดยสังเกตได้จากปัสสาวะมีสีเข้ม รู้สึกเหนื่อย ไม่หิว ปวดท้อง อาเจียน ตาและตัวเหลือง
Malignant Hyperthermia จากการตอบสนองต่อยาที่รุนแรงกว่าปกติ ซึ่งส่งผลให้ผู้ป่วยมีไข้สูง หัวใจเต้นเร็ว หายใจเร็ว กล้ามเนื้อหดเกร็ง และอาจรุนแรงถึงขั้นเสียชีวิต
อาการ
แพ้ยา
อย่างลมพิษ ผื่นคัน ผิวแดง บวม พุพอง หายใจมีเสียงหวีด แน่นหน้าอก หายใจลำบาก ใบหน้า ริบฝีกปาก ลิ้น และลำคอบวม บางรายอาจมีไข้ร่วมด้วย อาการแพ้ยาอย่างรุนแรงอาจส่งผลให้ความดันเลือดลดต่ำจนเกิดอาการช็อกและเสียชีวิตได้
อย่างไรก็ตาม การใช้ยาไอโซฟลูเรนระหว่างการผ่าตัด แพทย์จะตรวจสอบการเปลี่ยนแปลงของร่างกายอยู่เสมอ ซึ่งจะช่วยให้ผู้ป่วยได้รับการรักษาอย่างทันท่วงทีเมื่อเกิดกรณีฉุกเฉิน แต่ถ้าหากเกิดสัญญาณของอาการเหล่านี้ภายหลังการรักษาตัว ควรแจ้งหรือไปพบแพทย์ทันที
ดูเพิ่มเติมเกี่ยวกับ :
Ependymoma (เนื้องอกเยื่อบุโพรงสมอง)
Phantom Pain
Polyhydramnios