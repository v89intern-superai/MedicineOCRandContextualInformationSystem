Perphenazine (เพอร์เฟนาซีน)
Perphenazine (เพอร์เฟนาซีน)
เป็นยาระงับอาการทางจิตที่ออกฤทธิ์ช่วยปรับสมดุลของสารสื่อประสาทในสมอง เช่น สารโดพามีน เป็นต้น โดยนำมาใช้รักษาอาการอาเจียนและคลื่นไส้รุนแรง ภาวะแมเนียหรืออารมณ์ดีผิดปกติ อาการวิกลจริต และโรคจิตเภท นอกจากนี้ อาจใช้รักษาโรคอื่น ๆ ตามดุลยพินิจของแพทย์ด้วย
ยา Perphenazine มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Perphenazine
กลุ่มยา
ยาระงับอาการทางจิต
ประเภทยา
ยาตามใบสั่งแพทย์
สรรพคุณ
รักษาอาการอาเจียนและคลื่นไส้รุนแรง โรคอารมณ์สองขั้ว อาการวิกลจริต และโรคจิตเภท
กลุ่มผู้ป่วย
ผู้ใหญ่
รูปแบบของยา
ยาฉีด ยารับประทาน
คำเตือนในการใช้ยา Perphenazine
แจ้งให้แพทย์ทราบก่อนใช้ยาหากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้
แจ้งให้แพทย์ทราบก่อนใช้ยา หากเป็นโรคเลือด โรคไขกระดูก สมองผิดปกติ โรคตับ เซลล์เม็ดเลือดขาวต่ำ หรือมีภาวะง่วงซึมอย่างมาก
หลีกเลี่ยงการดื่มแอลกอฮอล์ในระหว่างที่ใช้ยานี้
แจ้งให้แพทย์ทราบก่อนใช้ยาหากดื่มแอลกอฮอล์หรือใช้ยาอื่น ๆ ในปริมาณมาก เพราะอาจทำให้การตอบสนองของร่างกายช้าลง
แจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยานี้ ก่อนเข้ารับการรักษาใด ๆ
ห้ามหยุดใช้ยาด้วยตนเองโดยไม่ปรึกษาแพทย์ เพราะอาจทำให้เกิดอาการถอนยาได้
ระหว่างที่ใช้ยานี้ ผู้ป่วยต้องเข้ารับการตรวจเลือดตามที่แพทย์สั่งเสมอ
หลีกเลี่ยงการขับรถหรือการทำกิจกรรมที่ต้องอาศัยความตื่นตัวในระหว่างที่ใช้ยานี้ จนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย
ระมัดระวังในการลุกขึ้นจากท่านั่งหรือท่านอนและการขึ้นลงบันได เพื่อลดความเสี่ยงของอาการวิงเวียนหรือหมดสติ ซึ่งอาจทำให้เกิดอุบัติเหตุได้
ผู้ป่วยโรคเบาหวานต้องได้รับการตรวจและเฝ้าดูระดับน้ำตาลในเลือดในระหว่างที่ใช้ยา
ห้ามให้เด็กอายุต่ำกว่า 12 ปีใช้ยานี้
ผู้ที่มีอายุ 65 ปีขึ้นไปควรใช้ยาด้วยความระมัดระวัง เพราะเสี่ยงเกิดผลข้างเคียงจากการใช้ยาได้สูง
ผู้ที่ตั้งครรภ์ วางแผนมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ
ระหว่างที่ใช้ยา ผู้ป่วยอาจมีอาการไวต่อแสงแดด จึงควรหลีกเลี่ยงการสัมผัสแสงแดดและแสงไฟ โดยให้ใช้ครีมกันแดดและสวมใส่เสื้อผ้าปกป้องผิว
ช่วงที่ใช้ยาให้ผู้ป่วยระมัดระวังเมื่ออยู่ในที่ที่มีอากาศร้อนหรือระหว่างที่ทำกิจกรรมต่าง ๆ โดยให้ดื่มน้ำในปริมาณมากเพื่อป้องกันร่างกายสูญเสียน้ำ
การใช้ยา Perphenazine ในช่วง 3 เดือนสุดท้ายของการตั้งครรภ์ อาจเสี่ยงทำให้ทารกแรกเกิดไม่สามารถควบคุมการเคลื่อนไหวกล้ามเนื้อได้ และอาจมีอาการถอนยาด้วย
ยานี้อาจทำให้ผลทดสอบการตั้งครรภ์บางชนิดคลาดเคลื่อนได้
แจ้งให้แพทย์หรือผู้ตรวจทางห้องปฏิบัติการทราบว่ากำลังใช้ยานี้ เพราะยาอาจทำให้การตรวจบางชนิดมีผลคลาดเคลื่อนได้
ปริมาณการใช้ยา Perphenazine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
อาเจียนและคลื่นไส้รุนแรง
ยาฉีดเข้าทางกล้ามเนื้อ
ผู้ใหญ่
ฉีดยาปริมาณ 5 มิลลิกรัม หากจำเป็นอาจเพิ่มปริมาณจนถึง 10 มิลลิกรัม
ผู้สูงอายุ
ลดปริมาณยาลงหรือตามที่แพทย์สั่ง
ยาฉีดเข้าทางหลอดเลือดดำ
ผู้ใหญ่
ฉีดยาเข้าทางหลอดเลือดดำ 5 มิลลิกรัม โดยให้ยาหยดเข้าทางหลอดเลือดดำอย่างช้า ๆ หรือแบ่งให้ยาปริมาณน้อยกว่าหรือเท่ากับ 1 มิลลิกรัม/ครั้ง ในระยะเวลาห่างกัน 1-2 นาที
ผู้สูงอายุ
ลดปริมาณยาลงหรือตามที่แพทย์สั่ง
ยารับประทาน
ผู้ใหญ่
รับประทานยาเริ่มต้น 8-16 มิลลิกรัม โดยแบ่งรับประทาน หากจำเป็นอาจเพิ่มปริมาณยาจนถึง 24 มิลลิกรัม
ผู้สูงอายุ
ลดปริมาณยาลงหรือตามที่แพทย์สั่ง
ภาวะแมเนีย วิกลจริต โรคจิตเภท
ยาฉีดเข้าทางกล้ามเนื้อ
ผู้ใหญ่
ฉีดยาเข้าทางกล้ามเนื้อปริมาณเริ่มต้น 5 มิลลิกรัม และอาจฉีดซ้ำทุก 6 ชั่วโมง กรณีที่มีอาการรุนแรงอาจให้ยาเริ่มต้น 10 มิลลิกรัม และปริมาณยาสูงสุดไม่เกิน 15 มิลลิกรัม/วัน หรือ 30 มิลลิกรัม หากรักษาตัวที่โรงพยาบาล
ผู้สูงอายุ
ลดปริมาณยาลงหรือตามที่แพทย์สั่ง
ยารับประทาน
ผู้ใหญ่
รับประทานยาเริ่มต้น 4-8 มิลลิกรัม วันละ 3 ครั้ง โดยลดปริมาณยาลงให้ต่ำที่สุดโดยเร็วทึ่สุด แต่ยังคงอยู่ในระดับที่ให้ผลการรักษาที่มีประสิทธิภาพ ปริมาณยาสูงสุดไม่เกิน 24 มิลลิกรัม/วัน และอาจสูงสุด 64 มิลลิกรัม ในกรณีที่รักษาในโรงพยาบาล
ผู้สูงอายุ
ลดปริมาณยาลงหรือตามที่แพทย์สั่ง
การใช้ยา Perphenazine
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
สามารถใช้ยาพร้อมอาหารหรือไม่พร้อมอาหารก็ได้ แต่หากมีอาการท้องไส้ปั่นป่วนก็ควรใช้ยาพร้อมอาหาร
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
ใช้ยาอย่างต่อเนื่องตามที่แพทย์สั่งแม้อาการจะดีขึ้นแล้วก็ตาม และใช้ยาในเวลาเดิมทุกวัน
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
ห้ามให้ผู้อื่นใช้ยานี้ และห้ามใช้ยาของผู้อื่น
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น โดยเก็บยาให้พ้นจากมือเด็กและสัตว์เลี้ยง
ผลข้างเคียงจากการใช้ยา Perphenazine
การใช้ยา Perphenazine อาจทำให้เกิดผลข้างเคียงที่พบได้บ่อย เช่น เวียนศีรษะ ปากแห้ง ท้องผูก ท้องเสีย ง่วงซึม เบื่ออาหาร ท้องไส้ปั่นป่วน อาเจียน และคัดจมูก เป็นต้น แต่หากพบผลข้างเคียงที่รุนแรงดังต่อไปนี้ ควรรีบไปพบแพทย์ทันที เช่น
อาการแพ้ยา เช่น ลมพิษ หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เสียงแหบ เป็นต้น
ตับผิดปกติ ซึ่งอาจทำให้มีอาการ เช่น ไม่อยากอาหาร อาเจียน อ่อนเพลีย ตัวเหลืองตาเหลือง ท้องไส้ปั่นป่วน ปวดท้อง ปัสสาวะมีสีเข้ม อุจจาระมีสีซีด เป็นต้น
มีความคิดทำร้ายตัวเอง
มีปัญหาในการควบคุมการเคลื่อนไหวของร่างกาย เสียการทรงตัว กระตุก
มีปัญหาในการกลืนหรือการพูด
เวียนศีรษะรุนแรง หรือหมดสติ
ปวดศีรษะรุนแรง
เจ็บหน้าอก หรือแน่นหน้าอก
สั่น มีปัญหาในการเคลื่อนตัว เมื่อยล้า
ปัสสาวะไม่ออก
รู้สึกเหนื่อยหรืออ่อนเพลีย
มีรอยช้ำหรือมีเลือดออกโดยไม่สามารถอธิบายได้
มีพฤติกรรมที่เปลี่ยนแปลงไป
การมองเห็นเปลี่ยนแปลง เจ็บตา ระคายเคืองตารุนแรง
น้ำลายไหล
หัวใจเต้นช้า
ผิวซีด
ท้องผูก
กระสับกระส่าย
ประจำเดือนไม่มาตามปกติ
หน้าอกขยายใหญ่ หรือมีของเหลวไหลจากหัวนม
ความสนใจทางเพศลดลง หรือมีปัญหาในการหลั่งน้ำอสุจิ
กลุ่มอาการยึกยือ (Tardive Dyskinesia) ซึ่งอาจทำให้มีอาการ เช่น มีปัญหาเกี่ยวกับกล้ามเนื้อบริเวณลิ้น ใบหน้า ปาก และขากรรไกร อาจทำให้ลิ้นยื่นออกมา แก้มบวม ปากมีรอยย่น หรือมีปัญหาในการเคี้ยว เป็นต้น
ชัก
ดูเพิ่มเติมเกี่ยวกับ :