Theophylline (ทีโอฟิลลีน)
Theophylline
(ทีโอฟิลลีน)
เป็นยาในกลุ่มยารักษาโรคหอบหืด (Antiasthmatic)
และโรคปอด
มีฤทธิ์คลาย
กล้ามเนื้อบริเวณรอบ ๆ ทางเดินหายใจภายในปอด
ทำให้ทางเดินหายใจภายในปอดกว้างขึ้น และหายใจได้สะดวกขึ้น รวมถึง
ช่วยในเรื่องการหดตัวของกระบังลม ซึ่งเป็นขั้นตอนสำคัญในการหายใจ และลดการตอบสนองของทางเดินหายใจจากสารระคายเคืองที่มากระตุ้น
ยานี้ใช้เพื่อป้องกันหรือรักษาอาการต่าง ๆ เช่น แน่นหน้าอก หายใจถี่จาก
โรคหืด
โรคหลอดลมอักเสบ
โรคปอดอื่น ๆ เป็นต้น
ส่วน
การนำยา Theophylline ไปใช้รักษาโรคอื่น ๆ จะขึ้นอยู่กับดุลยพินิจของแพทย์
เกี่ยวกับ Theophylline
กลุ่มยา
ยารักษาโรคหอบหืด (Antiasthmatic)
ประเภทยา
ยาตามใบสั่งแพทย์
สรรพคุณ
รักษาโรคหืด โรคอื่น ๆ ที่เกี่ยวกับปอด
กลุ่มผู้ป่วย
ผู้ใหญ่และเด็ก
รูปแบบของยา
ยารับประทานชนิดเม็ดและน้ำ ยาฉีด
คำเตือนในการใช้ยา Theophylline
ห้ามใช้ยานี้ หากแพ้ส่วนประกอบใด ๆ ในตัวยา Theophylline หรือยาชนิดอื่นที่คล้ายกัน เช่น ยาอะมิโนฟิลลีน (Aminophylline)
ห้ามใช้ยา หากกำลังบริโภคผลิตภัณฑ์ที่มีส่วนผสมของแซนทีน (Xanthine) ในปริมาณมาก เช่น ช็อกโกแลต หรือเครื่องดื่มอื่น ๆ ที่มีคาเฟอีน
ผู้ที่อยู่ในกลุ่มดังต่อไปนี้ ควรปรึกษาแพทย์หรือเภสัชกรก่อนใช้ยา
ผู้ที่ตั้งครรภ์ ผู้ที่วางแผนจะตั้งครรภ์ หรือมีแนวโน้มจะตั้งครรภ์
ผู้ที่กำลังให้นมบุตร
เคยมีอาการเจ็บป่วยหรือเป็นโรคต่าง ๆ ดังต่อไปนี้
ปัญหาเกี่ยวกับหัวใจ เช่น
ภาวะหัวใจวาย หัวใจเต้นผิดปกติ
ปัญหาเกี่ยวกับตับ เช่น
โรคตับอักเสบ โรคตับแข็ง
ปัญหาเกี่ยวกับต่อมไทรอยด์
ปัญหาเกี่ยวกับสมองหรือเส้นประสาท
อาการชัก เช่น โรคลมชัก
อยู่ในภาวะช็อก หรือมีไข้
มีแผลอักเสบ
ติดเชื้อรุนแรง
เป็นโรคซิสติกไฟโบรซิส (Cystic Fibrosis)
ซึ่งเป็นโรคความผิดปกติทางพันธุกรรม
ทำให้เซลล์เยื่อเมือกในทุก ๆ อวัยวะสร้างสารคัดหลั่งมากขึ้น เช่น ปอดและลำไส้
อยู่ในภาวะน้ำท่วมปอด
สูบบุหรี่หรือกัญชา รวมไปถึงผู้ที่อยู่ในช่วงเลิกบุหรี่
การใช้ยาบางชนิด
รวมถึง
วิตามินและสมุนไพรร่วมกับยา Theophylline อาจทำให้เกิดปฏิกิริยาที่เป็นอันตรายต่อร่างกาย หรืออาจลดประสิทธิภาพการทำงานของยา ผู้ป่วยจึงควรแจ้งให้แพทย์ทราบ
ก่อนใช้ยา Theophyllin เสมอ
เช่น ยาลิเทียม (Lithium) ยาคาร์บามาซีปีน (Carbamazepine) ยาไรแฟมพิซิน (Rifampicin) และยาชนิดอื่น ๆ ดังต่อไปนี้
ยาลดการอยากสุรา เช่น ยาไดซัลฟิแรม (Disulfiram)
ยารักษาโรควิตกกังวล เช่น
ยา
ไดอะซีแพม
(Diazepam)
และ
ยาลอราซีแพม
(Lorazepam)
ยาต้านการแข็งตัวของเลือด เช่น ยาเพนท็อกซิฟิลลีน (Pentoxifylline)
ยารักษาโรคซึมเศร้า เช่น ยาฟลูวอกซามีน (Fluvoxamine)
ยารักษาโรค
เก๊าท์
เช่น
ยาอัลโลพูรินอล
(Allopurinol)
ยารักษาภาวะหัวใจเต้นผิดจังหวะ เช่น ยาเวอราปามิล (Verapamil) และ
ยาโพรพราโนลอล (Propranolol)
ยารักษาโรคตับอักเสบ เช่น ยาอินเตอร์เฟอรอนชนิด Alfa-2a (Interferon Alfa-2a)
ยาปรับฮอร์โมน หรือยาคุมกำเนิด เช่น ยาเอสโตรเจน (Estrogen)
ยากดภูมิคุ้มกัน เช่น ยาเมโทเทรกเซท (Methotrexate)
ยารักษาอาการติดเชื้อ เช่น ยาอิริโทรมัยซิน (Erythromycin)
ยาต้านชัก เช่น ยาเฟนิโทอิน (Phenytoin)
ยาลดกรดใน
กระเพาะ
เช่น ไซเมทิดีน (Cimetidine)
ปริมาณการใช้ยา Theophylline
โรคหืด (ระยะเฉียบพลัน)
ผู้ใหญ่
ยารับประทานปริมาณ 5 มิลลิกรัม/น้ำหนักตัว 1 กิโลกรัม (สำหรับผู้ป่วยที่ไม่ได้รับยา Theophylline หรือ Aminophylline ในขณะนั้นมาก่อน)
เมื่ออาการสงบลง ให้ยาต่อเนื่องในปริมาณ 10 มิลลิกรัม/น้ำหนักตัว 1 กิโลกรัม/วัน (สูงสุดไม่เกิน 900 มิลลิกรัม/วัน)
ผู้สูงอายุ
ยารับประทานปริมาณ 5 มิลลิกรัม/น้ำหนักตัว 1 กิโลกรัม (สำหรับผู้ป่วยที่ไม่ได้รับยา Theophylline หรือ Aminophylline ในขณะนั้นมาก่อน)
เมื่ออาการสงบลง ให้ยาต่อเนื่องในปริมาณ 10 มิลลิกรัม/น้ำหนักตัว 1 กิโลกรัม/วัน (สูงสุดไม่เกิน 900 มิลลิกรัม/วัน)
เด็ก
ยารับประทานปริมาณ 5 มิลลิกรัม/น้ำหนักตัว 1 กิโลกรัม เพื่อให้ปริมาณซีรัมอยู่ที่ 10 ไมโครกรัม/1 มิลลิลิตร ควรใช้ยารับประทานที่ถูกดูดซึมได้เร็วมากกว่าใช้ยารับประทานชนิดที่ค่อย ๆ ออกฤทธิ์ (สำหรับผู้ป่วยที่ไม่ได้รับยา Theophylline มาก่อน ในช่วง 24 ชั่วโมงที่ผ่านมา)
ยารับประทานปริมาณ 2.5 มิลลิกรัม/น้ำหนักตัว 1 กิโลกรัม อาจถูกนำมาใช้ในกรณีฉุกเฉิน หากความเข้มข้นของซีรัมไม่เพียงพอ และอาจเปลี่ยนแปลงปริมาณการให้ยาโดยคำนวณจากค่าความเข้มข้นของซีรัม (สำหรับผู้ป่วยที่ได้รับยา Theophylline มาก่อนในช่วง 24 ชั่วโมงที่ผ่านมา)
เมื่ออาการสงบลง แพทย์จะปรับปริมาณการให้ยาตามอายุของเด็ก
หลอดลมหดเกร็งเรื้อรัง
ผู้ใหญ่
ยารับประทานปริมาณ 300-1,000 มิลลิกรัม โดยแบ่งเป็นให้ยาทุก ๆ 6-8 ชั่วโมง
ยารับประทานปริมาณ 175-500 มิลลิกรัม ทุก ๆ 12 ชั่วโมง (สำหรับรูปแบบยาที่มีการควบคุมการปลดปล่อยยา)
เด็กอายุ 6-12 ปี หรือน้ำหนักตัว 20-35 กิโลกรัม
ยารับประทานปริมาณ 120-250 มิลลิกรัม วันละ 2 ครั้ง
เด็กอายุ 12 ปีขึ้นไป
ยารับประทานปริมาณ 250-500 มิลลิกรัม วันละ 2 ครั้ง
ผู้สูงอายุ
ยารับประทานปริมาณเล็กน้อย
การใช้ยา Theophylline
ห้ามใช้ยาเกินปริมาณ หรือใช้ยาเป็นเวลานานเกินกว่าที่แพทย์กำหนด
ควรเก็บยาในบรรจุภัณฑ์ที่มากับตัวยา ปิดให้สนิท และให้พ้นจากมือเด็ก
ควรเก็บยาในอุณหภูมิห้อง หรือที่อุณหภูมิ 15-30 องศา พ้นจากความร้อนและความชื้น
หลีกเลี่ยงการบริโภคอาหารและเครื่องดื่มที่มีส่วนประกอบของคาเฟอีน เช่น กาแฟ โกโก้ ชา หรือช็อคโกแลต เป็นต้น
การดื่มแอลกอฮอล์ระหว่างใช้ยา อาจเพิ่มอัตราการเกิดผลข้างเคียงให้สูงขึ้นได้
การสูบบุหรี่ระหว่างใช้ยา อาจทำให้ประสิทธิภาพในการออกฤทธิ์ของยาลดลงได้
ไม่สามารถนำยา Theophylline มาใช้รักษาทันทีที่อาการของโรคหืดกำเริบได้ ผู้ป่วยควรพกยาฉุกเฉินชนิดอื่น ๆ ติดตัวด้วย เช่น ยาพ่นขยายหลอดลม
ยา Theophylline อาจมีผลต่อระดับน้ำตาลในเลือด
ผู้ป่วย
โรคเบาหวาน
ควรหมั่นตรวจระดับน้ำตาลในเลือดอย่างสม่ำเสมอ และควร
ปรึกษาแพทย์ก่อนเสมอ
หากจะปรับปริมาณการใช้ยารักษาโรคเบาหวาน
หากแพทย์ท่านอื่นสั่งให้หยุดใช้ยาใด ๆ หรือจ่ายยาอื่นเพิ่ม ควรแจ้งให้แพทย์ท่านนั้นทราบด้วยว่ากำลังใช้ยา Theophylline อยู่
หากต้องรับการตรวจทางห้องปฏิบัติการ ควรแจ้งให้แพทย์ทราบก่อนว่ากำลังใช้ยา Theophylline
เพราะตัวยาอาจรบกวนผลการตรวจได้
ผู้สูงอายุและเด็กอายุต่ำกว่า 1 ปี ควรใช้ยาอย่างระมัดระวัง เพราะผู้ป่วยกลุ่มนี้
อาจเสี่ยงต่อการเกิดผลข้างเคียงได้ง่าย
หากลืมกินยา ควรรีบกินยาทันทีที่นึกขึ้นได้ แต่หากใกล้ถึงช่วงเวลาการกินยาครั้งต่อไป ให้ข้ามไปกินยาครั้งถัดไป และห้ามเพิ่มปริมาณยาเด็ดขาด
หากกินยาเกินขนาด อาจมีอาการหัวใจเต้นผิดปกติ อาเจียนรุนแรง หรือชัก ผู้ป่วยควรรีบไปพบแพทย์ทันที
ผลข้างเคียงจากการใช้ยา Theophylline
ผู้ป่วยอาจได้รับผลข้างเคียงจากการใช้ยา เช่น ปวดหัว
ปวดท้อง ท้องเสีย หรือกระสับกระส่าย โดยควรไปปรึกษาแพทย์ หากอาการดังกล่าว
ไม่ทุเลาลง หรือทวีความรุนแรงมากขึ้น
และควรรีบไปพบแพทย์ทันที หากปรากฏผลข้างเคียงดังต่อไปนี้
คลื่นไส้ อาเจียนอย่างหนัก
มีผื่นผิวหนัง
หัวใจเต้นเร็ว
หรือเต้นผิดปกติ
หายใจลำบาก แน่นหน้าอก
ชัก
ดูเพิ่มเติมเกี่ยวกับ :