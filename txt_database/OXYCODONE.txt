Oxycodone (ออกซิโคโดน)
Oxycodone (ออกซิโคโดน)
เป็นยาระงับอาการปวดในกลุ่มโอปิออยด์ ออกฤทธิ์ต่อสมองโดยช่วยลดการรับความรู้สึกของร่างกายและการตอบสนองต่ออาการเจ็บปวด นำมาใช้รักษาอาการปวดระดับปานกลางจนถึงรุนแรง และอาจใช้รักษาโรคอื่น ๆ ตามดุลยพินิจของแพทย์
ยา Oxycodone มีข้อห้ามใช้และอาจทำให้เกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา
Oxycodone
กลุ่มยา
ยาระงับปวดกลุ่มโอปิออยด์
ประเภทยา
ยาตามใบสั่งแพทย์
สรรพคุณ
บรรเทาอาการปวดระดับปานกลางถึงรุนแรง
กลุ่มผู้ป่วย
ผู้ใหญ่
รูปแบบของยา
ยาฉีด ยารับประทาน
คำเตือนในการใช้ยา Oxycodone
แจ้งให้แพทย์ทราบก่อนใช้ยานี้ หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
ห้ามใช้ยา Oxycodone หากเป็นโรคหืดระดับรุนแรง มีความผิดปกติในการหายใจ และกระเพาะอาหารหรือลำไส้เกิดการอุดตัน
ห้ามผู้ป่วยใช้ยานี้หากไม่เคยใช้ยาในกลุ่มโอปิออยด์มาก่อนแล้วพบว่าร่างกายสามารถทนต่อยาได้ และไม่ควรให้เด็กอายุต่ำกว่า 11 ปี ใช้ยานี้
แจ้งให้แพทย์ทราบก่อนใช้ยา หากมีการบาดเจ็บที่ศีรษะ มีเนื้องอกในสมอง มีอาการชัก ติดสุราหรือยาเสพติด มีอาการป่วยทางจิต เป็นโรคตับหรือไต มีปัญหาเกี่ยวกับการปัสสาวะ ตับอ่อน ต่อมไทรอยด์ หรือถุงน้ำดีผิดปกติ
การใช้ยานี้ร่วมกับการดื่มแอลกอฮอล์ หรือร่วมกับการใช้ยาชนิดอื่น ๆ ที่ทำให้มีอาการง่วงซึมและส่งผลให้หายใจช้าลง อาจเสี่ยงเกิดผลข้างเคียงที่เป็นอันตรายถึงชีวิตได้
ยา Oxycodone อาจทำให้เกิดอาการ
วิงเวียน
หรือง่วงซึมอย่างรุนแรงได้ ให้หลีกเลี่ยงการขับรถหรือการทำกิจกรรมที่ต้องอาศัยความตื่นตัวในระหว่างที่ใช้ยานี้ จนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย
แจ้งให้แพทย์ทราบเกี่ยวกับยาที่กำลังใช้อยู่ เช่น ยากระตุ้นประสาท ผลิตภัณฑ์สมุนไพร ยารักษาโรคซึมเศร้า ยารักษาโรคไมเกรน ยารักษาโรคพาร์กินสัน ยารักษาการติดเชื้อที่รุนแรง หรือยาป้องกันอาการคลื่นไส้อาเจียน เป็นต้น
ปรึกษาแพทย์ก่อนเปลี่ยนแปลงการใช้ยาใด ๆ ในระหว่างที่ใช้ยา
Oxycodone
เพราะยาบางชนิดอาจทำปฏิกิริยากับยานี้ และทำให้เกิดกลุ่มอาการเซโรโทนินได้
การใช้ยา Oxycodone ในระหว่างที่ตั้งครรภ์ อาจทำให้ทารกมีภาวะพึ่งยาและมีอาการถอนยาได้ ซึ่งอาจเป็นอันตรายถึงชีวิตเมื่อเด็กคลอดออกมา โดยทารกที่มีภาวะนี้อาจต้องรับการรักษาเป็นเวลานานหลายสัปดาห์
ห้ามให้นมบุตรในระหว่างที่ใช้ยาชนิดนี้ เพราะยาอาจซึมผ่านน้ำนมมารดาจนทำให้เด็ก
มี
อาการง่วงซึม มีปัญหาด้านการหายใจ และอาจเป็นอันตรายถึงชีวิตได้
ปริมาณการใช้ยา Oxycodone
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
อาการปวดระดับปานกลางถึงรุนแรง
ยาฉีดเข้าหลอดเลือดดำ
ผู้ใหญ่
ฉีดยาปริมาณ 1-10 มิลลิกรัม เป็นเวลา 1-2 นาที และให้ยาซ้ำทุก 4 ชั่วโมง หรือหยดยาเข้าทางหลอดเลือดดำเริ่มต้น 2 มิลลิกรัม/ชั่วโมง และอาจเพิ่มปริมาณยาหากจำเป็น สำหรับการบริหารยาแบบ
Patient-Controlled Analgesia (PCA) ต้องให้ยาปริมาณ 0.03 มิลลิกรัม/น้ำหนักตัว 1 กิโลกรัม โดยใช้เวลาในการให้ยาครั้งต่อไปที่ขั้นต่ำ 5 นาที
ผู้สูงอายุ
ใช้ยาปริมาณต่ำสุดที่ผู้ป่วยตอบสนองต่อการรักษา
ยาฉีดใต้ผิวหนัง
ผู้ใหญ่
ฉีดยาปริมาณเริ่มต้น 5 มิลลิกรัม ทุก 4 ชั่วโมง หรือหยดยาเข้าทางหลอดเลือดดำปริมาณ 7.5 มิลลิกรัม/วัน โดยปรับปริมาณยาตามการตอบสนองต่อยาของผู้ป่วย
ผู้สูงอายุ
ใช้ยาปริมาณต่ำสุดที่ผู้ป่วยตอบสนองต่อการรักษา
ยารับประทาน
ผู้ใหญ่
รับประทานยาปริมาณเริ่มต้น 5 มิลลิกรัม ทุก 4-6 ชั่วโมง อาจเพิ่มปริมาณยาหากจำเป็น ส่วนยาชนิดออกฤทธิ์นาน ให้รับประทานยา 5-10 มิลลิกรัม ทุก 12 ชั่วโมง โดยมีปริมาณยาสูงสุดไม่เกิน 400 มิลลิกรัม/วัน
การใช้ยา Oxycodone
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ควรรับประทานยา Oxycodone พร้อมอาหาร
ห้ามบด หัก หรือเปิดแคปซูลยาชนิดออกฤทธิ์นาน แต่ให้กลืนยาลงไปทั้งเม็ด เพื่อหลีกเลี่ยงการได้รับยาในปริมาณมากเกินไปในทันที ซึ่งอาจเป็นอันตรายถึงแก่ชีวิตได้
ห้ามบดหรือหักยาเพื่อสูดดม และห้ามนำยาไปผสมกับของเหลวเพื่อฉีดเข้าทางหลอดเลือด เพราะอาจก่อให้เกิดอันตรายถึงแก่ชีวิตได้เช่นกัน
ควรวัดปริมาณยาชนิดน้ำด้วยช้อนหรือถ้วยตวงยาโดยเฉพาะ
ห้ามให้ผู้อื่นรับประทานยาของตน โดยเฉพาะผู้ที่มีประวัติติดยาเสพติดหรือใช้ยาในทางที่ผิด เพราะยานี้อาจทำให้เกิดการเสพติดได้
เมื่อเริ่มใช้ยา Oxycodone ชนิดออกฤทธิ์นาน ควรหยุดใช้ยาแก้ปวดในกลุ่มยาที่มีฤทธิ์เสพติดชนิดอื่น ๆ
ห้ามหยุดใช้ยานี้อย่างกะทันหันด้วยตัวเอง แต่ควรปรึกษาแพทย์ถึงวิธีการหยุดใช้ยาอย่างถูกต้อง
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป และห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที ซึ่งอาจทำให้มีอาการ เช่น กล้ามเนื้ออ่อนแรงอย่างรุนแรง รูม่านตาหรี่เล็ก ง่วงซึมอย่างรุนแรง หรือเข้าสู่ภาวะโคม่า เป็นต้น
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น โดยเก็บยาให้มิดชิด หรือปรึกษาถึงวิธีการเก็บรักษายาอย่างถูกต้องจากเภสัชกร
ผลข้างเคียงจากการใช้ยา Oxycodone
การใช้ยา Oxycodone อาจทำให้เกิดผลข้างเคียงที่พบได้บ่อย เช่น เวียนศีรษะ ปวดศีรษะ ง่วงซึม รู้สึกเหนื่อย ปวดท้อง ท้องผูก คลื่นไส้ อาเจียน เบื่ออาหาร ปากแห้ง และมีอาการคันเล็กน้อย เป็นต้น
อย่างไรก็ตาม หากพบผลข้างเคียงที่รุนแรงดังต่อไปนี้ ควรรีบไปพบแพทย์ทันที
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม และคอบวม เป็นต้น
หายใจช้ากว่าปกติและเว้นช่วงนาน ริมฝีปากเปลี่ยนเป็นสีม่วง หรือปลุกให้ตื่นยากกว่าปกติ
หายใจเสียงดัง หายใจไม่อิ่ม หายใจเป็นเฮือก
อัตราการเต้นของหัวใจช้ากว่าปกติ
ท้องผูกอย่างรุนแรง
สับสน ความคิดหรือพฤติกรรมผิดปกติ
วิงเวียน คล้ายจะหมดสติ
มีอาการชัก
ระดับคอร์ติซอลในร่างกายต่ำ ซึ่งอาจมีอาการบางอย่าง เช่น คลื่นไส้ อาเจียน เบื่ออาหาร เวียนศีรษะ เหนื่อยหรือหมดแรง เป็นต้น
กลุ่มอาการ
เซโรโทนิน
ซึ่งอาจมีอาการบางอย่าง เช่น กระสับกระส่าย สับสน มีเหงื่อออกมาก มีไข้ หัวใจเต้นเร็ว เจ็บหน้าอก หายใจไม่อิ่ม กล้ามเนื้อเกร็ง เดินผิดปกติ หรือหน้ามืด เป็นต้น
นอกจากนี้ การใช้ยา Oxycodone ติดต่อกันเป็นเวลานานอาจส่งผลกระทบต่อ
ภาวะเจริญพันธุ์ได้ด้วย แต่ยังไม่เป็นที่แน่ชัดว่าจะส่งผลอย่างถาวรหรือไม่
และผลข้างเคียงที่รุนแรงมักเกิดในผู้ป่วยสูงวัย ผู้ที่มีภาวะขาดสารอาหาร และผู้ที่มีร่างกายอ่อนแอกว่าปกติ
ดูเพิ่มเติมเกี่ยวกับ :