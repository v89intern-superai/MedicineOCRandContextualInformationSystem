Isavuconazonium Sulfate (ไอซาวูโคนาโซเนียม ซัลเฟต)
Isavuconazonium Sulfate (ไอซาวูโคนาโซเนียม ซัลเฟต)
เป็นยาที่ใช้รักษาโรคติดเชื้อราแอสเปอร์ จิลลัส (Aspergillus) โรคติดเชื้อรามิวคอร์ไมโคซิส (
Mucormycosis
) และอาจใช้รักษาโรคอื่น ๆ ตามดุลยพินิจของแพทย์ ซึ่งอาการติดเชื้อดังกล่าวพบได้มากในผู้ที่มีภาวะภูมิคุ้มกันบกพร่อง ผู้ป่วยโรคเบาหวาน และผู้ป่วยโรคปอด
ตัวยาจะทำหน้าที่รบกวนการสร้างเออร์โกสเตอรอล (Ergosterol) ซึ่งเป็นส่วนสำคัญในโครงสร้างเยื่อหุ้มเซลล์ของเชื้อรา ทำให้ยับยั้งการเจริญเติบโตของเชื้อดังกล่าว สำหรับรูปแบบยาไอซาวูโคนาโซเนียม ซัลเฟต มีทั้งยารับประทานรูปแบบแคปซูลและยาฉีดเข้าสำหรับหยดยาเข้าเส้นเลือดดำ
เกี่ยวกับยา
Isavuconazonium Sulfate
กลุ่มยา
ยาต้านเชื้อรา
ประเภทยา
ยาตามใบสั่งแพทย์
สรรพคุณ
รักษาอาการอักเสบจากเชื้อรา
กลุ่มผู้ป่วย
ผู้ใหญ่
รูปแบบของยา
ยารับประทาน
ยาฉีด
การใช้ยาในหญิงตั้งครรภ์
และผู้ให้นมบุตร
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ และผู้ที่ให้นมบุตรอยู่ไม่ควรใช้ยานี้ เนื่องจากยาอาจปะปนกับน้ำนมได้
คำเตือนในการใช้ยา
Isavuconazonium Sulfate
เพื่อให้เกิดความปลอดภัยในการใช้ยา ผู้ป่วยควรปฏิบัติตามคำแนะนำดังต่อไปนี้
แจ้งให้แพทย์ทราบหากมีประวัติการแพ้ยาหรือส่วนประกอบของยานี้ โดยเฉพาะยาในกลุ่มต้านเชื้อรา อย่างยาฟลูโคนาโซล ยาไอทราโคนาโซล หรือยาคีโตโคนาโซล
แจ้งให้แพทย์หรือเภสัชกรทราบเกี่ยวกับยา สมุนไพร หรือวิตามินที่กำลังใช้อยู่ เพราะอาจเกิดปฏิกิริยากับยานี้จนอาจก่อให้เกิดผลข้างเคียงหรือเป็นอันตรายต่อผู้ป่วยได้ เช่น ยาคาร์บามาซีปีน ยาฟีโนบาร์บิทัล
ยา
ไรแฟมพิซิน
หรือยารีโทรนาเวียร์ที่ใช้ในปริมาณสูง เป็นต้น
แจ้งให้แพทย์หรือเภสัชกรทราบหากผู้ป่วยมีโรคประจำตัวเป็นโรคตับ
ภาวะ
หัวใจเต้นผิดจังหวะ
รวมทั้งสมาชิกในครอบครัวมีประวัติอาการเจ็บป่วยเกี่ยวกับความผิดปกติของในการเต้นของหัวใจ
ผู้ที่มีความผิดปกติของหัวใจที่สามารถเห็นได้ผ่านคลื่นไฟฟ้าแบบ Short QT Syndrome ไม่ควรใช้ยาชนิดนี้
ก่อนเข้ารับการผ่าตัดควรแจ้งให้แพทย์หรือทันตแพทย์ทราบเกี่ยวกับยาที่กำลังใช้อยู่
ยา Isavuconazonium Sulfate อาจทำให้เกิดการขับยาชนิดอื่น ๆ ออกช้ากว่าปกติ ส่งผลให้ไม่สามารถออกฤทธิ์ได้เต็มประสิทธิภาพ โดยยาที่ได้รับผลกระทบ เช่น ยาโลมิทาไพด์ (Lomitapide) ยาไซมิพรีเวียร์ (Simeprevir) หรือยาโทลวาปแทน (Tolvaptan) เป็นต้น
ควรระมัดระวังในการขับขี่ยานพาหนะ การใช้เครื่องจักร หรือการทำกิจกรรมที่ต้องใช้ความตื่นตัว เนื่องจากยา Isavuconazonium Sulfate อาจส่งผลให้เกิดอาการวิงเวียนและหน้ามืด
การดื่มเครื่องดื่มแอลกอฮอล์และการใช้สารเสพติดในระหว่างใช้ยานี้อาจส่งผลให้เกิดอาการวิงเวียนหรือหน้ามืดรุนแรงกว่าปกติ
แจ้งให้แพทย์ทราบก่อนใช้ยาหากผู้ป่วยกำลังตั้งครรภ์หรือตั้งครรภ์ในระหว่างรับการรักษา เนื่องจากยานี้อาจเป็นอันตรายต่อทารกในครรภ์
ไม่ควรใช้ยาชนิดนี้ในผู้ที่มีอายุต่ำกว่า 18 ปี
ปริมาณการใช้ยา Isavuconazonium Sulfate
รูปแบบ ปริมาณ และระยะเวลาการใช้ยาขึ้นอยู่กับความรุนแรงของอาการในผู้ป่วยแต่ละรายและดุลยพินิจของแพทย์ โดยมีตัวอย่างการใช้ยาดังนี้
รักษาโรคแอสเปอร์จิลโลสิสแบบรุกราน
ตัวอย่างการใช้ยาในการรักษาโรคแอสเปอร์จิลโลสิสแบบรุกราน
ผู้ใหญ่
เริ่มต้นฉีด
ยาเข้าหลอดเลือดดำ
หรือรับประทานยาปริมาณ 372 มิลลิกรัม ทุก 8 ชั่วโมง จำนวน 6 ครั้ง หลังจากนั้นปรับเป็นปริมาณ 372 มิลลิกรัมวันละ 1 ครั้ง
รักษาโรคมิวคอร์ไมโคซิสแบบรุกราน
ตัวอย่างการใช้ยาในการรักษาโรคมิวคอร์ไมโคซิสแบบรุกราน
ผู้ใหญ่
เริ่มต้นฉีดยาเข้าหลอดเลือดดำหรือรับประทานยาปริมาณ 372 มิลลิกรัม ทุก 8 ชั่วโมง จำนวน 6 ครั้ง หลังจากปรับเป็นปริมาณ 372 มิลลิกรัมวันละ 1 ครั้ง
การใช้ยา Isavuconazonium Sulfate
วิธีการใช้ยาอย่างปลอดภัยและมีประสิทธิภาพสูงสุด มีดังนี้
ใช้ยาตามฉลากและคำสั่งแพทย์อย่างเคร่งครัด ไม่ควรใช้ยามากกว่า น้อยกว่า หรือติดต่อกันนานกว่าที่แพทย์กำหนดไว้ หากมีข้อสงสัยควรปรึกษาแพทย์หรือเภสัชกร
ในกรณีที่เป็นยาฉีด แพทย์หรือพยาบาลจะเป็นผู้ฉีดยาให้แก่ผู้ป่วยที่โรงพยาบาล ห้ามฉีดยาเองหากไม่ทราบขั้นตอนและวิธีการใช้เข็มหรืออุปกรณ์ต่าง ๆ อย่างถูกต้อง
ห้ามเริ่มใช้ยา หยุดยา หรือปรับเปลี่ยนปริมาณการใช้ยา ยกเว้นเป็นคำสั่งจากแพทย์ หากอาการไม่ดีขึ้นหรือแย่ลงควรแจ้งให้แพทย์ทราบทันที
ไม่ควรเคี้ยว บด ละลาย เปิดแคปซูลก่อนการใช้ยา หรือรับประทานยาตามวิธีที่แพทย์แนะนำ
รับประทานยาพร้อมหรือไม่พร้อมอาหารก็ได้
ควรใช้ยาในช่วงเวลาที่ห่างเท่า ๆ กัน เพื่อให้ปริมาณยาในร่างกายคงที่
ควรใช้ยาอย่างต่อเนื่องจนครบตามคำสั่งแพทย์ ห้ามหยุดยาด้วยตนเองแม้อาการจะดีขึ้นแล้วก็ตาม
เก็บยาไว้ในอุณหภูมิห้อง ห่างจากความชื้นและความร้อน
ห้ามแกะยาออกจากบรรจุภัณฑ์เดิมจนกว่าจะมีการใช้ยา และรับประทานยาทันทีหลังจากแกะออกจากบรรจุภัณฑ์
หากลืมรับประทานยา ให้ผู้ป่วยรับประทานทันทีที่นึกได้ หากใกล้เวลาที่ต้องรับประทานครั้งถัดไป ให้ข้ามไปรับประทานยาตามปกติ ห้ามเพิ่มปริมาณยาเป็น 2 เท่าเพื่อทดแทน
กรณีที่ผู้ป่วยลืมฉีดยาให้ติดต่อขอคำปรึกษาจากแพทย์
หากสงสัยว่าตนเองใช้ยาเกินกว่าที่แพทย์กำหนด ควรรีบพบแพทย์ทันทีและแจ้งให้แพทย์ทราบถึงชนิดยาที่ใช้ ปริมาณ และช่วงเวลาที่คาดว่ามีการใช้ยาเกินขนาด
ห้ามใช้ยาร่วมกับผู้อื่น
ทิ้งยาเมื่อไม่ใช้ยาแล้วหรือยาหมดอายุ
ผลข้างเคียงจากการใช้ยา Isavuconazonium Sulfate
ยา Isavuconazonium Sulfate มีผลข้างเคียงที่พบได้บ่อย เช่น มีอาการวิงเวียน ปวดหัว
คลื่นไส้
อาเจียน ท้องเสียหรือท้องผูก ไอ หายใจลำบาก บวมบริเวณแขนหรือขา เจ็บหลัง ค่าตับผิดปกติ บางรายอาจมีอาการระคายเคืองบริเวณผิวในกรณีที่ได้รับยาชนิดฉีด เป็นต้น หากผู้ป่วยมีอาการดังกล่าวควรแจ้งให้แพทย์ทราบ
ในกรณีที่ได้รับผลข้างเคียงรุนแรงจากการใช้ยา ผู้ป่วยควรหยุดใช้ยาและพบแพทย์ทันที โดยอาจมีอาการดังต่อไปนี้
ปัญหาเกี่ยวกับตับ เช่น ปวดบริเวณท้องช่วงบน มีอาการคัน รู้สึกอ่อนแรง วิงเวียน เบื่ออาหาร ปัสสาวะมีสีเข้ม อุจจาระคล้ายดินเหนียว และมีอาการของโรค
ดีซ่าน
โพแทสเซียมต่ำ เช่น ขาเป็นตะคริว ท้องผูก หัวใจเต้นผิดปกติ ใจสั่น กระหายน้ำอย่างรุนแรง ปัสสาวะบ่อย มีอาการเหน็บชา กล้ามเนื้ออ่อนแรงหรือไม่มีแรง
ความผิดปกติบริเวณผิวหนังอย่างรุนแรง เช่น มีไข้ เจ็บคอ บวมบริเวณหน้าหรือลิ้น แสบตาอย่างหนัก ก่อนจะมีรอยแดงหรือม่วงซึ่งจะกระจายไปทั่ว โดยเฉพาะบริเวณหน้าหรือร่างกายส่วนบน ทำให้เกิดแผลพุพองและผิวลอก
ทั้งนี้ ผู้ป่วยบางรายอาจไม่ได้รับผลข้างเคียงจากการใช้ยาหรือมีอาการเพียงเล็กน้อยเท่านั้น แต่หากผู้ป่วยมีอาการอื่น ๆ นอกเหนือจากที่ได้ยกตัวอย่างไว้ ควรแจ้งให้แพทย์หรือเภสัชกรทราบ
ดูเพิ่มเติมเกี่ยวกับ :
ภาวะแคลเซียมในเลือดสูง (Hypercalcemia)
วัณโรค (Tuberculosis)
เชื้อราที่เท้า