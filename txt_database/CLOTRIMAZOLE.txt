Clotrimazole (โคลไตรมาโซล)
โคลไตรมาโซล (Clotrimazole)
เป็นยาต้านเชื้อราที่ใช้รักษาการติดเชื้อราตามอวัยวะต่าง ๆ เช่น ผิวหนัง ปาก และช่องคลอด รวมไปถึงรักษาโรคกลาก โรคน้ำกัดเท้า หรืออาจนำมาใช้รักษาโรคอื่น ๆ นอกเหนือจากนี้ตามดุลยพินิจของแพทย์
ยา Clotrimazole มีข้อห้ามใช้และอาจเกิดผลข้างเคียงได้ ดังนั้น การใช้ยานี้ควรอยู่ภายใต้คำแนะนำของแพทย์หรือเภสัชกรเสมอ
เกี่ยวกับยา Clotrimazole
กลุ่มยา
ยาต้านเชื้อรา
ประเภทยา
ยาตามใบสั่งแพทย์
สรรพคุณ
รักษาการติดเชื้อรา
กลุ่มผู้ป่วย
ผู้ใหญ่
การใช้ยาในหญิงตั้งครรภ์
สำหรับยาชนิดยาเหน็บและยาทา
Category B
จากการศึกษาในสัตว์ ไม่พบความเสี่ยงในการทำให้เกิดความผิดปกติของตัวอ่อนในครรภ์สัตว์ แต่ไม่มีการศึกษาในมนุษย์หรืออาจพบผลไม่พึงประสงค์ในสัตว์ และยังไม่พบความเสี่ยงในมนุษย์เมื่อใช้ในช่วงสามเดือนแรกของการตั้งครรภ์ รวมทั้งไม่มีหลักฐานทางการศึกษาที่แสดงให้เห็นว่า มีความเสี่ยงเมื่อใช้ในช่วงหลังเดือนที่สามเป็นต้นไป
สำหรับยาชนิดยาอม
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ ดังนั้น ผู้ที่กำลังตั้งครรภ์ควรแจ้งให้แพทย์หรือเภสัชกรทราบก่อนใช้ยา
การใช้ยาในผู้ให้นมบุตร
เนื่องจากในปัจจุบันยังไม่มีข้อมูลยืนยันว่า ตัวยาสามารถปนมากับน้ำนมได้หรือไม่ ผู้ที่อยู่ในช่วงให้นมบุตรจึงควรแจ้งให้แพทย์หรือเภสัชกรทราบก่อนใช้ยา
รูปแบบของยา
ยาอม ยาหยอดหู ยาทาเฉพาะที่ ยาเหน็บช่องคลอด
คำเตือนในการใช้ยา Clotrimazole
เพื่อความปลอดภัยในการใช้ยา ผู้ที่ต้องใช้ยา Clotrimazole ควรทำตามคำแนะนำดังต่อไปนี้
ผู้ที่มีประวัติแพ้ยานี้ หรือแพ้ยาต้านเชื้อรา กลุ่มเอโซล เช่น ยาไอตราโคนาโซล และ
คีโตโคนาโซล
รวมไปถึงหากมีประวัติแพ้ยาชนิดอื่น ๆ ควรแจ้งให้แพทย์ทราบก่อนการใช้ยา
แจ้งให้แพทย์ทราบก่อนใช้ยา หากกำลังป่วยหรือเคยป่วยเป็นโรคตับ
โรคเบาหวาน
ระบบภูมิคุ้มกันผิดปกติ ติดเชื้อเอชไอวี (HIV) ภาวะเอดส์ หรือติดสุรา
แจ้งให้แพทย์ทราบก่อนใช้ยา หากกำลังตั้งครรภ์ วางแผนจะตั้งครรภ์ หรือกำลังให้นมบุตร รวมไปถึงผู้ที่ตั้งครรภ์ในระหว่างที่กำลังใช้ยานี้ ควรรีบแจ้งให้แพทย์ทราบทันที
แจ้งให้แพทย์ทราบก่อนใช้ยา หากเป็นผู้ที่ดื่มแอลกอฮอล์
เด็กอายุต่ำกว่า 3 ปี ควรหลีกเลี่ยงการใช้ยา เพราะยังไม่ทราบแน่ชัดถึงความปลอดภัยและประสิทธิภาพจากการใช้ยา Clotrimazole ในเด็กวัยนี้
กรณีที่ใช้ยารูปแบบยาทาเฉพาะที่ ต้องระมัดระวังอย่าให้ยาเข้าตา
ปริมาณการใช้ยา Clotrimazole
ปริมาณและระยะเวลาในการใช้ยา Clotrimazole ขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
เชื้อราในช่องคลอด
ตัวอย่างการใช้ยา Clotrimazole เพื่อรักษาภาวะ
เชื้อราในช่องคลอด
ได้แก่
ผู้ใหญ่
หากใช้ยาชนิดเหน็บช่องคลอด ให้สอดยาในปริมาณ 100 มิลลิกรัม/ครั้ง/วัน เป็นระยะเวลา
7
วัน หรืออาจจะเป็นยาในปริมาณ 200 มิลลิกรัม/ครั้ง/วัน เป็นระยะเวลา 3 วัน หรืออาจจะเป็นยาในปริมาณ 500 มิลลิกรัมเพียงครั้งเดียว
เด็กที่อายุมากกว่า 12 ปี
หากใช้ยาชนิดเหน็บช่องคลอด ให้สอดยาในปริมาณ 100 มิลลิกรัม/ครั้ง/วัน เป็นระยะเวลา
7
วัน หรืออาจจะเป็นยาในปริมาณ 200 มิลลิกรัม/ครั้ง/วัน เป็นระยะเวลา 3 วัน
หรืออาจจะเป็นยาในปริมาณ 500 มิลลิกรัมเพียงครั้งเดียว ทั้งนี้ สำหรับการใช้ยาในเด็ก ควรอ่านฉลากยาถึงคำแนะนำที่มากับผลิตภัณฑ์ หรือปรึกษาเภสัชกรถึงวิธีใช้ที่เหมาะสมก่อน เพื่อความปลอดภัยต่อผู้ใช้ยา
ยาเหน็บช่องคลอด
ที่ใช้อาจจะมีอุปกรณ์ที่ใช้สำหรับช่วยเหน็บยามาด้วย ซึ่งจะช่วยให้ผู้ใช้ยาสามารถใช้ยาได้ถูกสุขลักษณะ สะดวก และปลอดภัยมากขึ้น อย่างไรก็ตาม ผู้ใช้ยาควรอ่านวิธีการใช้ให้ถูกต้องก่อนใช้
ทั้งนี้ สำหรับการรักษาเชื้อราในช่องคลอด ยา Clotrimazole ก็มีในรูปแบบยาทาด้วยเช่นกัน โดยมีตัวอย่างการใช้ยาดังนี้
เด็กที่อายุมากกว่า 16 ปี และผู้ใหญ่
ใช้ยาครีม Clotrimazole ความเข้มข้น 10 เปอร์เซ็นต์ในปริมาณ 5 กรัมภายในช่องคลอดเพียงครั้งเดียว แต่หากเป็นความเข้มข้น 1 เปอร์เซ็นต์ หรือ 2 เปอร์เซ็นต์ ให้ผู้ใช้ยาทายาบริเวณปากช่องคลอด วันละ 2–3 ครั้ง เป็นระยะเวลา 2 สัปดาห์
เชื้อราที่ผิวหนัง
ตัวอย่างการใช้ยา Clotrimazole เพื่อรักษาการติดเชื้อราที่ผิวหนัง ได้แก่
ผู้ใหญ่
ใช้ยาแบบครีมหรือโลชั่นความเข้มข้น 1 เปอร์เซ็นต์ วันละ 2–3 ครั้ง เป็นระยะเวลา 2–4 สัปดาห์
เชื้อราในช่องปาก
ตัวอย่างการใช้ยา Clotrimazole เพื่อรักษาการติด
เชื้อราในช่องปาก
ได้แก่
ผู้ใหญ่
ใช้ยาอมที่มีปริมาณยา Clotrimazole 10 มิลลิกรัม โดยอมยาวันละ 5 ครั้ง เป็นระยะเวลา 14 วัน หรือหากผู้ป่วยกำลังใช้ยากดภูมิคุ้มกัน ให้อมยาวันละ 3 ครั้ง เพื่อป้องกันการติดเชื้อ
หูชั้นนอกอักเสบจากเชื้อรา
ตัวอย่างการใช้ยา Clotrimazole เพื่อรักษาหูชั้นนอกอักเสบจากเชื้อรา ได้แก่
ผู้ใหญ่
ใช้ยา Clotrimazole ชนิดยาน้ำสารละลายความเข้มข้น 1 เปอร์เซ็นต์ หยดหรือทาบริเวณที่เกิดอาการ
การใช้ยา Clotrimazole
ผู้ใช้ยา Clotrimazole ควรใช้ยาตามฉลากและตามคำสั่งแพทย์อย่างเคร่งครัด โดยไม่เพิ่มหรือลดปริมาณการใช้ยาด้วยตัวเองโดยไม่ปรึกษาแพทย์ก่อน และที่สำคัญควรใช้ยานี้ให้ครบตามระยะเวลาที่แพทย์กำหนดไว้ แม้จะมีอาการดีขึ้นแล้วก็ตาม
ในกรณีใช้ยาชนิดยาเหน็บหรือยาสอดช่องคลอด หากเป็นไปได้ ให้ใช้ยาในช่วงก่อนนอน เนื่องจากตัวยาจะมีประสิทธิภาพสูงสุดหากผู้ป่วยไม่ได้เคลื่อนไหวร่างกายมาก โดยระหว่างนอนหลับผู้ป่วยอาจใส่ผ้าอนามัยเพื่อป้องกันยาซึมเปื้อนเสื้อผ้าที่สวมใส่ แต่ควรหลีกเลี่ยงการใช้
ผ้าอนามัยแบบสอด
เพื่อป้องกันยาจากการถูกรบกวนในการทำงาน รวมถึงไม่ควรสวนล้างช่องคลอดโดยปราศจากคำแนะนำของแพทย์
ในกรณีที่ใช้ยา Clotrimazole ชนิดยาอม ควรปล่อยให้ยาละลายในปากช้า ๆ โดยไม่เคี้ยวหรือกลืนยาทั้งเม็ด ซึ่งโดยปกติอาจใช้เวลาประมาณ 30 นาที
ในกรณีใช้ยา Clotrimazole ชนิดยาทา ให้ทำความสะอาดบริเวณที่ต้องการรักษาให้สะอาดและแห้ง จากนั้นค่อย ๆ ทายาลงเฉพาะบริเวณที่มีอาการให้ตัวยาซึมจนหมด และล้างมือให้สะอาดหลังจากทายาเสร็จแล้ว
หากลืมใช้ยาตามเวลาที่กำหนด ให้ใช้ยาได้ทันที แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไปโดยไม่จำเป็นต้องเพิ่มปริมาณยาเป็น 2 เท่า
สำหรับการเก็บรักษายา ควรเก็บยาไว้ที่อุณหภูมิห้อง ให้พ้นจากแสงแดด ความชื้น ความร้อน และหากยาหมดอายุให้ทิ้งยาทันที
ปฏิกิริยาระหว่างยา Clotrimazole กับยาอื่น
ผู้ที่ใช้ยา Clotrimazole ควรแจ้งให้แพทย์ทราบก่อนใช้ยานี้ หากกำลังใช้ยาชนิดอื่น ๆ อยู่ รวมถึงวิตามิน
อาหารเสริม
ผลิตภัณฑ์สมุนไพรต่าง ๆ และยาปฏิชีวนะใด ๆ เพื่อป้องกันผลข้างเคียงใด ๆ จากการใช้ยา
ผลข้างเคียงจากการใช้ยา
Clotrimazole
การใช้ยา Clotrimazole อาจส่งผลให้ผู้ใช้ยาเกิดผลข้างเคียงบางอย่างได้ เช่น เกิดรอยแดงตามผิวหนัง คันผิวหนัง แสบร้อนผิวหนัง และเกิด
แผลพุพอง
ซึ่งผู้ใช้ยาควรแจ้งให้แพทย์ทราบ หากเกิดอาการเหล่านี้แล้วอาการไม่ดีขึ้นหรือแย่ลง
แต่หากผู้ใช้ยาเกิดผลข้างเคียงเหล่านี้ ผู้ใช้ยาควรหยุดใช้ยาและรีบไปพบแพทย์ทันที
ปวดท้อง ท้องไส้ปั่นป่วน หรืออาเจียน
มี
ไข้
มีกลิ่นไม่พึงประสงค์จากช่องคลอด
มีอาการแพ้ยา เช่น หายใจลำบาก
ลมพิษ
ใบหน้าบวม ลิ้นบวม และริมฝีปากบวม