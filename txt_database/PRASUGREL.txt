Prasugrel (พราซูเกรล)
Prasugrel (พราซูเกรล)
เป็นยาป้องกันการแข็งตัวของเลือด ออกฤทธิ์ยับยั้งเกล็ดเลือดจับตัวกัน ป้องกันการเกิดลิ่มเลือด โดยใช้ป้องกันการอุดตันของหลอดเลือดในผู้ป่วยโรคหลอดเลือดหัวใจ และอาจใช้ร่วมกับยาแอสไพรินเพื่อรักษาผู้ป่วยโรคหัวใจ อย่างโรคหัวใจขาดเลือดที่ใช้ยาหลังจากได้รับการขยายหลอดเลือดแดง หรือใช้รักษาโรคอื่น ๆ ตามดุลยพินิจของแพทย์
ยา Prasugrel มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Prasugrel
กลุ่มยา
ยาป้องกันการแข็งตัวของเลือด
ประเภทยา
ยาตามใบสั่งแพทย์
สรรพคุณ
ป้องกันการอุดตันของหลอดเลือดในผู้ป่วยโรคหลอดเลือดหัวใจ
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Prasugrel
แจ้งให้แพทย์ทราบก่อนใช้ยาหากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพรใด ๆ เพราะมียาหลายชนิดที่อาจมีปฏิกิริยากับยานี้
แจ้งให้แพทย์ทราบก่อนใช้ยาหากมีความผิดปกติเกี่ยวกับเลือดอย่างโรคฮีโมฟีเลีย หรือมีภาวะเลือดออกผิดปกติ เช่น เลือดออกในกระเพาะอาหาร ลำไส้ และสมอง เป็นต้น รวมถึงหากมีลิ่มเลือดในสมอง เพิ่งได้รับการผ่าตัดหรือได้รับบาดเจ็บ เป็นโรคตับ และมีแผลในกระเพาะอาหาร
ยานี้อาจทำให้เลือดออกในกระเพาะอาหาร หากดื่มแอลกอฮอล์ในระหว่างที่ใช้ยานี้อาจเพิ่มความเสี่ยงมากขึ้น ดังนั้น ผู้ป่วยต้องจำกัดการดื่มแอลกอฮอล์และปรึกษาแพทย์หรือเภสัชกรก่อนเสมอ
ระหว่างที่ใช้ยาผู้ป่วยอาจมีเลือดออกได้ง่ายขึ้น ดังนั้น ให้ระวังและหลีกเลี่ยงอาการบาดเจ็บต่าง ๆ รวมทั้งใช้แปรงสีฟันขนนุ่มและใช้เครื่องโกนหนวดแทนชนิดที่มีความเสี่ยง แต่หากได้รับอุบัติเหตุบาดเจ็บและมีเลือดออกมาก ควรรีบไปพบแพทย์โดยเร็ว
ผู้ที่มีอายุ 65 ปีขึ้นไป ควรใช้ยาด้วยความระมัดระวัง เพราะเสี่ยงเกิดผลข้างเคียงจากการใช้ยาได้สูง
ผู้ที่ตั้งครรภ์ วางแผนมีบุตร หรือกำลังให้นมบุตร ควรปรึกษาแพทย์ถึงข้อดีและข้อเสียก่อนใช้ยาเสมอ
ปริมาณการใช้ยา Prasugrel
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
โรคกล้ามเนื้อหัวใจขาดเลือดฉับพลัน
ผู้ใหญ่
รับประทานยาปริมาณเริ่มต้น 60 มิลลิกรัม จากนั้นตามด้วยยาอีก 10 มิลลิกรัม วันละ 1 ครั้ง เป็นระยะเวลานาน 12 เดือน โดยใช้ร่วมกับยาแอสไพริน
ผู้สูงอายุ
อายุ 75 ปีขึ้นไป รับประทานยาปริมาณ 5 มิลลิกรัม/วัน สำหรับควบคุมอาการ
การใช้ยา Prasugrel
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
รับประทานยา Prasugrel พร้อมหรือไม่พร้อมมื้ออาหารก็ได้ และไม่ตัดแบ่งหรือหักยาชนิดเม็ด
ระหว่างที่ใช้ยานี้อาจต้องใช้ยา
แอสไพริน
ตามที่แพทย์สั่งด้วย
ใช้ยาอย่างต่อเนื่องตามที่แพทย์สั่งแม้อาการจะดีขึ้นแล้วก็ตาม
ไม่ลืมรับประทานยา เพื่อประสิทธิภาพสูงสุดในการรักษา และใช้ยาในเวลาเดิมทุกวัน
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป และไม่เพิ่มปริมาณยาเป็น 2 เท่า
ห้ามให้ผู้อื่นใช้ยานี้ และห้ามใช้ยาของผู้อื่น
แจ้งให้แพทย์ทราบหากอาการไม่ดีขึ้นหรือแย่ลงหลังใช้ยา
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น โดยเก็บยาให้พ้นจากมือเด็กและสัตว์เลี้ยง
ปรึกษาแพทย์หรือเภสัชกรถึงวิธีการเก็บยาที่ถูกต้อง และวิธีการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Prasugrel
การใช้ยา Prasugrel อาจทำให้เกิดผลข้างเคียงที่พบบ่อย เช่น ปวดศีรษะ ปวดท้อง คลื่นไส้ ท้องไส้ปั่นป่วน และเลือดกำเดาไหล เป็นต้น แต่หากพบผลข้างเคียงที่รุนแรงหรือมีอาการแพ้ยา ควรรีบไปพบแพทย์ทันที เช่น
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้
แน่นหน้าอก
หรือลำคอ หายใจเสียงดัง มีปัญหาในการหายใจหรือการพูด
เสียงแหบ
เป็นต้น
มีเลือดออกในร่างกาย อาจมีอาการบางอย่าง เช่น อาเจียนเป็นเลือดหรือเป็นสีน้ำตาลเข้ม ไอเป็นเลือด ปัสสาวะมีเลือดปน อุจจาระมีสีคล้ายน้ำมันดิน อุจจาระมีสีแดงหรือดำ มีเลือดออกทางช่องคลอดอย่างผิดปกติ มีรอยช้ำโดยไม่ทราบสาเหตุ และมีเลือดออกมากหรือออกไม่หยุด เป็นต้น
กลุ่มอาการ Thrombotic Thrombocytopenic Purpura (TTP) หรือ Hemolytic Uremic Syndrome (
HUS
) ซึ่งอาจมีอาการบางอย่าง เช่น รู้สึกเหนื่อยมาก อ่อนแรง มีรอยช้ำ มีเลือดออก ปัสสาวะมีสีเข้ม ปริมาณปัสสาวะเปลี่ยนแปลง
ตัวเหลืองตาเหลือง
ผิวซีด การมองเห็นเปลี่ยนแปลง ร่างกายอ่อนแรงครึ่งซีก มีปัญหาในการพูดหรือคิด สมดุลร่างกายเปลี่ยนแปลงไป และมีไข้ เป็นต้น
ปวดศีรษะรุนแรง
เวียนศีรษะ หรือหมดสติ
เจ็บหรือแน่นหน้าอก
เกิดรอยเป็นจ้ำสีม่วงที่ผิวหนังหรือปาก
นอกจากนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน