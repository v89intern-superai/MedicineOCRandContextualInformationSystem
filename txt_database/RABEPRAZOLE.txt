Rabeprazole (ราบีพราโซล)
Rabeprazole (ราบีพราโซล)
เป็นยาลดกรดหรือยากลุ่มโปรตอนปั๊มอินฮิบิเตอร์ ออกฤทธิ์ช่วยลดกรดที่สร้างจากกระเพาะอาหาร ซึ่งจะช่วยลดอาการแสบร้อนกลางอก นำมาใช้รักษาภาวะกรดไหลย้อน กลุ่มอาการโซลลิงเจอร์–เอลลิสัน (Zollinger-Ellison Syndrome) แผลในกระเพาะอาหาร การติดเชื้อเฮลิโคแบคเตอร์ ไพโลไร นอกจากนี้ ยังช่วยฟื้นฟูความเสียหายของกระเพาะอาหารและหลอดอาหารจากการมีกรดเกิน และอาจใช้รักษาโรคอื่น ๆ ตามดุลยพินิจของแพทย์ด้วย
ยา Rabeprazole มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Rabeprazole
กลุ่มยา
ยาลดกรด
ประเภทยา
ยาตามใบสั่งแพทย์
สรรพคุณ
รักษากรดไหลย้อน กลุ่มอาการโซลลิงเจอร์–เอลลิสัน โรคกระเพาะอาหาร การติดเชื้อเฮลิโคแบคเตอร์ ไพโลไร
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
คำเตือนในการใช้ยา Rabeprazole
แจ้งให้แพทย์ทราบก่อนใช้ยานี้
หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบก่อนใช้ยานี้ หากมีประวัติป่วยเป็นโรคตับ โรคกระดูกพรุน โรคลูปัสหรือโรคแพ้ภูมิตัวเอง และภาวะแมกนีเซียมในเลือดต่ำ
การใช้ยา Rabeprazole มีความเสี่ยงที่ทำให้ไตผิดปกติ เกิดการติดเชื้อในลำไส้ หรือเกิด
โรคลูปัส
การใช้ยา Rabeprazole อาจเพิ่มความเสี่ยงให้เกิดการแตกหักของกระดูกสะโพก ข้อมือ หรือกระดูกสันหลัง โดยมักเกิดขึ้นกับผู้ป่วยที่ใช้ยาติดต่อกันเป็นเวลานาน หรือใช้ยามากกว่าวันละ 1 ครั้ง รวมไปถึงผู้ป่วยที่มีอายุ 50 ปีขึ้นไป แต่ยังไม่เป็นที่แน่ชัดว่ายานี้เป็นสาเหตุที่แท้จริงของความเสี่ยงดังกล่าว
ระหว่างที่ใช้ยา ให้หลีกเลี่ยงยาแก้ท้องเสียหากแพทย์ไม่ได้สั่ง และยานี้อาจทำให้เกิดอาการท้องเสียซึ่งเป็นอาการของภาวะติดเชื้อ ดังนั้น หากมีอาการท้องเสียเป็นน้ำหรือมีเลือดปนให้ไปพบแพทย์ทันที
ผู้ที่ตั้งครรภ์ วางแผนมีบุตร และให้นมบุตร ควรปรึกษาแพทย์ถึงข้อดีและข้อเสียของยาก่อนใช้ยานี้
ปริมาณการใช้ยา Rabeprazole
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
โรค
กรดไหลย้อน
เด็กอายุตั้งแต่ 12 ปีขึ้นไป
รับประทานยาปริมาณ 20 มิลลิกรัม วันละ 1 ครั้ง ในตอนเช้า เป็นระยะเวลา 8 สัปดาห์
ผู้ใหญ่
รับประทานยาปริมาณ 20 มิลลิกรัม เป็นระยะเวลา 4-8 สัปดาห์ ส่วนปริมาณยาสำหรับควบคุมอาการ ให้รับประทานยา 10 หรือ 20 มิลลิกรัม/วัน โดยรับประทานในตอนเช้าวันละ 1 ครั้ง
ผู้สูงอายุ
รับประทานยาปริมาณเดียวกันกับผู้ใหญ่ โดยไม่จำเป็นต้องปรับปริมาณยา
แผลในกระเพาะอาหาร
ผู้ใหญ่
รับประทานยาปริมาณ
20 มิลลิกรัม ในตอนเช้าวันละ 1 ครั้ง เป็นระยะเวลา 4-8 สัปดาห์หากเป็นแผลในลำไส้เล็กส่วนต้น หรือรับประทานยาเป็นเวลา 6-12 สัปดาห์หากเป็นแผลที่กระเพาะอาหาร
ผู้สูงอายุ
รับประทานยาปริมาณเดียวกันกับผู้ใหญ่ โดยไม่จำเป็นต้องปรับปริมาณยา
รักษาการติดเชื้อเฮลิโคแบคเตอร์ ไพโลไร หรือ เอชไพโล ( H.pylori)
ผู้ใหญ่
รับประทานยาปริมาณ 20 มิลลิกรัมร่วมกับยาคลาริโธรมัยซินปริมาณ 500 มิลลิกรัมและยาอะม็อกซีซิลลินปริมาณ 1 กรัม วันละ 2 ครั้ง
รับประทานยาปริมาณ 20 มิลลิกรัมร่วมกับยาคลาริโธรมัยซินปริมาณ 250 มิลลิกรัมและยาเมโทรนิดาโซลปริมาณ 400 มิลลิกรัม วันละ 2 ครั้ง
ผู้สูงอายุ
รับประทานปริมาณเดียวกันกับผู้ใหญ่ โดยไม่จำเป็นต้องปรับปริมาณยา
กลุ่มอาการโซลลิงเจอร์–เอลลิสัน (Zollinger-Ellison Syndrome)
ผู้ใหญ่
รับประทานยาปริมาณเริ่มต้น 60 มิลลิกรัม วันละ 1 ครั้ง ในตอนเช้า และหากจำเป็นให้ปรับปริมาณยาสูงสุดได้ไม่เกิน 120 มิลลิกรัม/วัน โดยหากปริมาณยามากกว่า 100 มิลลิกรัม ให้แบ่งรับประทาน 2 ครั้ง
ผู้สูงอายุ
รับประทานปริมาณเดียวกันกับผู้ใหญ่ โดยไม่จำเป็นต้องปรับปริมาณยา
การใช้ยา Rabeprazole
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยาในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ห้ามใช้ยา Rabeprazole ในเด็กอายุต่ำกว่า 12 ปี โดยไม่ปรึกษาแพทย์
ให้รับประทานยา Rabeprazole พร้อมกับน้ำเปล่า 1 แก้ว
หากใช้ยาเพื่อรักษาแผลในลำไส้เล็กส่วนต้น ให้รับประทานยาหลังอาหาร หากใช้เพื่อป้องกันการติดเชื้อเฮลิโคแบคเตอร์ ไพโลไร ให้รับประทานยาพร้อมอาหาร และกรณีที่ใช้รักษาภาวะอื่น ๆ อาจรับประทานพร้อมอาหารหรือไม่พร้อมก็ได้
ห้ามบด หัก หรือเคี้ยวยา แต่ให้รับประทานโดยกลืนยาทั้งเม็ด
ห้ามปรับเปลี่ยนปริมาณยาโดยไม่ได้ปรึกษาแพทย์ และใช้ยา Rabeprazole ให้ครบตามจำนวนที่แพทย์สั่งอย่างเคร่งครัดแม้อาการจะดีขึ้นแล้วก็ตาม
แจ้งให้แพทย์หรือผู้ตรวจทางห้องปฏิบัติการทราบว่ากำลังใช้ยานี้ เพราะยาอาจส่งผลให้การตรวจบางชนิดคลาดเคลื่อน
แจ้งให้แพทย์ทราบหากอาการไม่ดีขึ้นหรือแย่ลง
กรณีที่ใช้ยานี้ติดต่อกันนานกว่า 3 ปี อาจทำให้ผู้ป่วยมีภาวะขาดวิตามินบี 12 ซึ่งผู้ป่วยควรปรึกษาแพทย์ถึงวิธีการป้องกันการเกิดภาวะดังกล่าว
หากลืมรับประทานยา ให้รับประทานทันทีที่นึกขึ้นได้ หากใกล้กับเวลาที่ต้องใช้ยาในรอบถัดไป ให้ข้ามไปใช้ยารอบต่อไป และห้ามเพิ่มปริมาณยาเป็น 2 เท่า
เก็บยาไว้ที่อุณหภูมิห้อง ให้ห่างจากความร้อนและความชื้น
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
ผลข้างเคียงจากการใช้ยา Rabeprazole
การใช้ยา Rabeprazole อาจทำให้เกิดผลข้างเคียง ได้แก่ ปวดศีรษะ คลื่นไส้ อาเจียน ท้องผูก ท้องเสีย และปวดท้อง เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Rabeprazole ดังต่อไปนี้ ควรหยุดใช้ยาและไปพบแพทย์ทันที
ปวดท้องรุนแรง ท้องเสียเป็นน้ำหรือปนเลือด
เจ็บหรือมีความผิดปกติอย่างกะทันหันในการเคลื่อนไหวสะโพก ข้อมือ และหลัง
ไตผิดปกติ ซึ่งอาจทำให้เกิดอาการ เช่น ปัสสาวะน้อยกว่าปกติ ปัสสาวะปนเลือด ตัวบวม และน้ำหนักเพิ่มขึ้นอย่างรวดเร็ว เป็นต้น
โรคลูปัสหรือโรคแพ้ภูมิตัวเอง ซึ่งอาจทำให้เกิดอาการ เช่น ปวดข้อ มีผื่นขึ้นที่แก้มหรือแขน เป็นต้น
วิตามินบีต่ำ ซึ่งอาจมีอาการบางอย่าง เช่น ผิวซีด เหนื่อย กล้ามเนื้ออ่อนแรง หัวใจเต้นผิดจังหวะ รู้สึกหวิว หรือหายใจไม่อิ่ม เป็นต้น
ภาวะแมกนีเซียมในเลือดต่ำ ซึ่งอาจทำให้เกิดอาการ เช่น เวียนศีรษะ หัวใจเต้นผิดปกติ กระสับกระส่าย เจ็บกล้ามเนื้อ กล้ามเนื้ออ่อนแรง กล้ามเนื้อที่มือและเท้ากระตุก รู้สึกอึดอัด เสียงแหบ และชัก เป็นต้น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรรีบแจ้งให้แพทย์ทราบด้วยเช่นกัน