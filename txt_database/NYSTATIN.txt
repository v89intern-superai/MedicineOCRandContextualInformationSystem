Nystatin (ไนสแตติน)
Nystatin (ไนสแตติน)
เป็นยาต้านเชื้อราที่มีกลไกการออกฤทธิ์โดยช่วยยับยั้งการเจริญเติบโตของเชื้อรา ใช้รักษาการติดเชื้อราตามส่วนต่าง ๆ ของร่างกาย เช่น เชื้อราในช่องปาก ช่องคลอด ลำไส้ ผิวหนัง และเยื่อเมือก นอกจากนี้ ยังอาจใช้รักษาโรคอื่น ๆ ตามดุลยพินิจของแพทย์
ยา Nystatin มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Nystatin
กลุ่มยา
ยาต้านเชื้อรา
ประเภทยา
ยาตามใบสั่งแพทย์
สรรพคุณ
รักษาการติดเชื้อราในช่องปาก ช่องคลอด ลำไส้ ผิวหนัง และเยื่อเมือก
กลุ่มผู้ป่วย
ผู้ใหญ่ เด็ก
รูปแบบของยา
ยาใช้เฉพาะที่ ยาอม ยารับประทาน
คำเตือนในการใช้ยา Nystatin
แจ้งให้แพทย์ทราบก่อนใช้ยานี้ หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
ควรหลีกเลี่ยงการใช้ยา Nystatin หากผู้ป่วยมีประวัติแพ้ยานี้
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้
แจ้งให้แพทย์ทราบเกี่ยวกับประวัติทางการแพทย์หรือโรคประจำตัว ก่อนทำการรักษาด้วยยานี้
ห้ามให้เด็กใช้ยานี้โดยไม่ได้ปรึกษาแพทย์
ผู้ที่ตั้งครรภ์ วางแผนมีบุตร หรือกำลังให้นมบุตร ควรปรึกษาแพทย์ถึงข้อดีและข้อเสียของยาก่อนใช้ยานี้
ปริมาณการใช้ยา Nystatin
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
เชื้อราในช่องปาก
ผู้ใหญ่
ใช้ยาอมหรือยาชนิดสารละลายปริมาณ 100,000 ยูนิต วันละ 4 ครั้ง โดยให้ยาสัมผัสกับบริเวณที่ติดเชื้อนานที่สุด และควรใช้ยาต่ออีก 48 ชั่วโมง เมื่อหายดีแล้ว เพื่อป้องกันการเกิดซ้ำ
เด็ก
ใช้ยาชนิดสารละลายปริมาณเท่ากันกับผู้ใหญ่ สำหรับการป้องกันการติดเชื้อในทารก กรณีที่มารดาเป็นเชื้อราที่ช่องคลอด ให้ใช้ยาปริมาณ 100,000 ยูนิต วันละ 1 ครั้ง
เชื้อราที่ผิวหนังหรือเยื่อเมือก
ผู้ใหญ่
ใช้ยาชนิดขี้ผึ้ง เจล ครีม หรือผง ปริมาณ 100,000 ยูนิต/กรัม วันละ 2-4 ครั้ง
เด็ก
ใช้ยาในปริมาณเท่ากันกับผู้ใหญ่
เชื้อราที่ลำไส้
ผู้ใหญ่
รับประทานยาชนิดเม็ด แคปซูล หรือสารละลายปริมาณ 500,000 หรือ 1,000,000 ยูนิต วันละ 3-4 ครั้ง สำหรับการป้องกันโรค ให้ใช้ยาปริมาณ 1,000,000 ยูนิต วันละ 1 ครั้ง
เด็ก
รับประทานยาชนิดสารละลาย 100,000 ยูนิต วันละ 4 ครั้ง
ช่องคลอดอักเสบจากเชื้อรา
ผู้ใหญ่
ใช้ยาเหน็บช่องคลอดหรือยาครีมปริมาณ 100,000-200,000 ยูนิต/วัน ก่อนนอน เป็นระยะเวลา 14 วัน หรือนานกว่านั้น
การใช้ยา Nystatin
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ก่อนรับประทานยาชนิดสารละลาย ให้เขย่าขวดก่อนทุกครั้ง และควรวัดปริมาณยาด้วยช้อนหรือถ้วยตวงสำหรับยาโดยเฉพาะ
การใช้ยา Nystatin ชนิดสารละลายเพื่อรักษาการติดเชื้อภายในปาก ผู้ป่วยอาจต้องอมยาไว้ให้นานที่สุด เพื่อให้ยาสัมผัสกับบริเวณที่ติดเชื้อ
ใช้ยาให้ครบจำนวนตามที่แพทย์สั่ง แม้อาการจะดีขึ้นแล้วก็ตาม เพราะการหยุดใช้ยาด้วยตนเองอาจทำให้เกิดการติดเชื้อซ้ำซ้อนได้
แพทย์มักให้ใช้ยา Nystatin ต่อไปอีก 48 ชั่วโมง แม้จะมีผลการตรวจทางห้องปฏิบัติการยืนยันว่าผู้ป่วยหายดีแล้วก็ตาม
ห้ามให้ผู้อื่นใช้ยานี้ และห้ามใช้ยาของผู้อื่น
แจ้งให้แพทย์ทราบหากอาการไม่ดีขึ้นหรือแย่ลง
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
หากลืมใช้ยาตามเวลาที่กำหนด ให้ใช้ทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยาในรอบต่อไป และห้ามเพิ่มปริมาณยาเป็น 2 เท่า
ยาแต่ละชนิดมีวิธีการเก็บยาที่แตกต่างกัน ให้ปฏิบัติตามคำแนะนำการเก็บยาบนฉลากอย่างเคร่งครัด
ปรึกษาแพทย์หรือเภสัชกรถึงวิธีเก็บยาและวิธีกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Nystatin
การใช้ยา Nystatin อาจทำให้เกิดผลข้างเคียง ได้แก่ ระคายเคืองในปาก ท้องไส้ปั่นป่วน คลื่นไส้ อาเจียน
ท้องเสีย
มีผื่นขึ้น เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Nystatin  ดังต่อไปนี้ ควรหยุดใช้ยาและไปพบแพทย์ทันที
ปฏิกิริยาทางผิวหนังชนิดรุนแรง อาจทำให้มีอาการผิดปกติบางอย่าง ได้แก่ มีไข้ เจ็บคอ หน้าบวม ลิ้นบวม แสบตา เจ็บผิว มีผื่นสีแดงหรือสีม่วงกระจายตามร่างกาย ทำให้เกิดแผลพุพองและผิวลอก หรือเกิด
กลุ่มอาการสตีเวนส์–จอห์นสัน
ซึ่งอาจทำให้เกิดการอักเสบของเซลล์ผิวหนังและเยื่อบุผิวทั่วร่างกาย
หัวใจเต้นเร็ว
มีปัญหาในการหายใจ หลอดลมหดเกร็ง
ลมพิษ
ปวดกล้ามเนื้อ
นอกจากนี้ หากผู้ป่วยพบอาการผิดปกติใด ๆ เพิ่มเติม ควรรีบแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :