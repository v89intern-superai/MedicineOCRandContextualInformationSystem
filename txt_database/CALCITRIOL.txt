แคลซิไทรออล (Calcitriol)
Calcitriol (แคลซิไทรออล)
เป็นวิตามินดีรูปแบบหนึ่ง ซึ่งวิตามินดีจะช่วยให้ร่างกายดูดซึมแคลเซียมจากอาหารและอาหารเสริม และช่วยปรับร่างกายให้ผลิตฮอร์โมนพาราไทรอยด์ (Parathyroid Hormone) ในปริมาณที่เหมาะสมในผู้ป่วยโรคไตวาย
แพทย์มักใช้ยา Calcitriol รักษาภาวะแคลเซียมในเลือดต่ำกว่าปกติจาก
ภาวะฮอร์โมนพาราไทรอยด์สูง
ในผู้ป่วยโรคไตเรื้อรัง หรือภาวะความผิดปกติของกระดูกใน
โรคไตวายเรื้อรัง
(Renal Osteodystrophy) นอกจากนี้อาจนำมาใช้รักษาปัญหาสุขภาพอื่น ๆ ตามดุลยพินิจของแพทย์
เกี่ยวกับยา Calcitriol
กลุ่มยา
ยากลุ่มวิตามินดี (Vitamin D Analogs)
ประเภทยา
ยาตามใบสั่งแพทย์
สรรพคุณ
รักษาภาวะแคลเซียมในเลือดต่ำกว่าปกติจากภาวะฮอร์โมนพาราไทรอยด์และภาวะความผิดปกติของกระดูกในผู้ป่วยโรคไตวายเรื้อรัง
กลุ่มผู้ป่วย
เด็ก ผู้ใหญ่ ผู้สูงอายุ
รูปแบบของยา
ยารับประทาน ยาฉีด ยาทาเฉพาะที่
การใช้ยาในหญิงตั้งครรภ์และผู้ให้นมบุตร
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ และไม่มีการศึกษามากเพียงพอในผู้ที่กำลังให้นมบุตร ดังนั้น สตรีมีครรภ์หรือกำลังอยู่ในช่วงให้นมบุตร ควรปรึกษาแพทย์ถึงความเสี่ยงก่อนการใช้ยา
คำเตือนในการใช้ยา Calcitriol
เพื่อให้เกิดความปลอดภัยในการใช้ยา Calcitriol ควรปฏิบัติตามคำแนะนำต่อไปนี้
แจ้งให้แพทย์ทราบหากมีประวัติแพ้ยาหรือส่วนประกอบของยา Calcitriol หรือวิตามินดี รวมถึงยาและสารอื่น ๆ
แจ้งให้แพทย์ทราบเกี่ยวกับประวัติทางการแพทย์ เช่น โรคไต
นิ่วในไต
อยู่ระหว่างการรักษาด้วยการฟอกไต โรคหัวใจ หรือภาวะฮอร์โมนพาราไทรอยด์สูง
ควรแจ้งให้แพทย์ทราบถึงยา วิตามิน หรือสมุนไพรทุกชนิดที่กำลังใช้อยู่ เช่น ยาที่มีส่วนประกอบของวิตามินดี ยากลุ่มคอร์ติโคสเตียรอยด์ (Corticosteroids) ยาคีโตโคนาโซล (Ketoconazole) ยาฟีโนบาร์บิทัล (Phenobarbital) หรือแคลเซียมในรูปแบบอาหารเสริม เพื่อป้องกันการเกิดปฏิกิริยาระหว่างยากับยาอื่น ๆ ที่กินอยู่ก่อนแล้ว
ห้ามใช้ยา Calcitriol หากผู้ป่วยมีภาวะวิตามินดีในเลือดสูงหรือแคลเซียมในเลือดสูง
ปรึกษาแพทย์ก่อนการใช้
ยาระบาย
หรือยาลดกรดที่ประกอบด้วยแมกนีเซียม เพราะการใช้ร่วมกันกับยา Calcitriol อาจทำให้ระดับแมกนีเซียมในเลือดเพิ่มขึ้นจนเป็นอันตราย เกิดความดันโลหิตต่ำ และหัวใจเต้นผิดปกติได้
แจ้งให้แพทย์หากกำลังวางแผนการตั้งครรภ์หรืออยู่ระหว่างการตั้งครรภ์
ไม่ควรให้นมบุตรในระหว่างการใช้ยา Calcitriol
ห้ามให้เด็กใช้ยา Calcitriol โดยไม่ได้รับการอนุญาตจากแพทย์
ปริมาณการใช้ยา Calcitriol
ปริมาณและระยะเวลาในการใช้ยา Calcitriol ขึ้นอยู่กับดุลยพินิจของแพทย์ โดยมีตัวอย่างการใช้ยาดังนี้
Calcitriol รูปแบบยาฉีด
ภาวะฮอร์โมนพาราไทรอยด์สูงชนิดทุติยภูมิในผู้ป่วยโรคไตเรื้อรังและภาวะแคลเซียมในเลือดต่ำ
ตัวอย่างการใช้ยา Calcitriol รูปแบบยาฉีด เพื่อรักษาภาวะฮอร์โมนพาราไทรอยด์สูงระยะทุติยภูมิในผู้ป่วย
โรคไต
เรื้อรัง และ
ภาวะแคลเซียมในเลือดต่ำกว่าปกติ
ผู้ใหญ่
เริ่มต้นฉีดยาเข้าทางหลอดเลือดดำปริมาณ 1–2 ไมโครกรัม 3 ครั้ง/สัปดาห์ ก่อนจะปรับเป็น 0.5–4 ไมโครกรัม 3 ครั้ง/สัปดาห์ และอาจเพิ่มปริมาณยาประมาณ 0.5–1 ไมโครกรัม โดยเว้นระยะห่าง 2–4 สัปดาห์ ตามดุลยพินิจของแพทย์
ผู้สูงอายุ
เริ่มใช้ยาฉีดในปริมาณต่ำสุด
Calcitriol รูปแบบยารับประทาน
ภาวะฮอร์โมนพาราไทรอยด์สูงชนิดทุติยภูมิในผู้ป่วยโรคไตเรื้อรัง
ตัวอย่างการใช้ยา Calcitriol รูปแบบยารับประทาน เพื่อรักษาภาวะฮอร์โมนพาราไทรอยด์สูงระยะทุติยภูมิในผู้ป่วยโรคไตเรื้อรังระดับปานกลางหรือระดับรุนแรง
ผู้ใหญ่
เริ่มรับประทานยาปริมาณ 0.25 ไมโครกรัม 1 ครั้ง/วัน และอาจปรับปริมาณยาเป็น 0.5 ไมโครกรัม 1 ครั้ง/วัน ตามดุลยพินิจของแพทย์
ภาวะฮอร์โมนพาราไทรอยด์ต่ำ
ตัวอย่างการใช้ยา Calcitriol รูปแบบยารับประทาน เพื่อรักษาภาวะฮอร์โมนพาราไทรอยด์ต่ำโดยไม่ทราบสาเหตุ ภาวะดื้อต่อฮอร์โมนพาราไทรอยด์ หรือภาวะฮอร์โมนพาราไทรอยด์ต่ำหลังการผ่าตัด
ผู้ใหญ่
เริ่มรับประทานยาปริมาณ 0.25 ไมโครกรัม 1 ครั้ง/วัน ในช่วงเช้า และอาจเพิ่มปริมาณยาในช่วง 2–4 สัปดาห์ตามดุลยพินิจของแพทย์
ภาวะความผิดปกติของกระดูกในโรคไตวายเรื้อรัง
ตัวอย่างการใช้ยา Calcitriol รูปแบบยารับประทาน เพื่อรักษาภาวะความผิดปกติของกระดูกในผู้ป่วยไตวายเรื้อรังที่อยู่ระหว่าง
การฟอกเลือด
ด้วยเครื่องไตเทียม
ผู้ใหญ่
เริ่มรับประทานยาปริมาณ 0.25 ไมโครกรัม 1 ครั้ง/วันหรือวันเว้นวัน และอาจเพิ่มปริมาณยาอีก 0.25 ในช่วง 2–4 สัปดาห์ โดยปริมาณยาจะปรับเพิ่มหรือลดลงตามดุลยพินิจของแพทย์
Calcitriol รูปแบบยาทา
โรคสะเก็ดเงินชนิดผื่นหนา (Plaque Psoriasis)
ตัวอย่างการใช้ยา Calcitriol รูปแบบยาทา เพื่อรักษา
โรคสะเก็ดเงิน
ชนิดผื่นหนา
เด็กอายุ 2–6 ปี
ทายาบริเวณที่มีอาการ 2 ครั้ง/วัน แบ่งเป็นช่วงเช้าและช่วงบ่าย และห้ามใช้ยาเกิน 100 กรัม/สัปดาห์
เด็กอายุ 7 ปีขึ้นไปและผู้ใหญ่
ทายาบริเวณที่มีอาการ 2 ครั้ง/วัน แบ่งเป็นช่วงเช้าและช่วงบ่าย และห้ามใช้ยาเกิน 200 กรัม/สัปดาห์
การใช้ยา Calcitriol
เพื่อความปลอดภัยในการใช้ยา Calcitriol ผู้ป่วยไม่ควรใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ ไม่รับประทานอาหารเสริมอื่น ๆ นอกเหนือจากคำแนะนำของแพทย์ และใช้ยาตามฉลากและคำสั่งแพทย์อย่างเคร่งครัดตามชนิดของยา อาทิ
ยา Calcitriol ชนิดเม็ด ให้รับประทานพร้อมหรือไม่พร้อมอาหารก็ได้
ยา Calcitriol ชนิดน้ำ ให้ตวงยาด้วยช้อนตวงยาเท่านั้น ห้ามใช้ช้อนทั่วไป เพราะอาจทำให้ได้รับยามากหรือน้อยกว่าปริมาณที่แพทย์สั่ง
ยา Calcitriol ชนิดทา ควรล้างมือให้สะอาดทั้งก่อนและหลังการใช้ยา
ในระหว่างการใช้ยา ผู้ป่วยควรปรับเปลี่ยนรูปแบบการรับประทานอาหารตามคำแนะนำของแพทย์ เพื่อป้องกันการเกิดผลข้างเคียงที่รุนแรง โดยให้รับประทาน
แคลเซียม
ในปริมาณที่เหมาะสม เพื่อให้ยาออกฤทธิ์ได้อย่างมีประสิทธิภาพมากที่สุด และผู้ป่วยโรตไตอาจต้องรับประทานอาหารที่มีฟอสเฟตน้อยตามคำแนะนำของแพทย์
นอกจากนี้ ผู้ป่วยควรดื่มน้ำในปริมาณที่เหมาะสมตามคำแนะนำของแพทย์อย่างเคร่งครัด เพราะยา Calcitriol อาจทำให้ผู้ป่วยเกิด
ภาวะขาดน้ำ
ซึ่งอาจทำให้เกิดภาวะความดันโลหิตต่ำอย่างรุนแรง ไตวายหรือภาวะไม่สมดุลของเกลือแร่ในร่างกายได้
อีกทั้งยังควรเว้นระยะห่างการใช้ยาบางชนิดกับยา Calcitriol ตามคำแนะนำของแพทย์ เช่น ยาในกลุ่มไบล์แอซิดซีเควสแตรนต์ (Bile Acid Sequestrants) ที่จำเป็นต้องเว้นระยะห่างกับการใช้ยานี้อย่างน้อย 2 ชั่วโมง เนื่องจากยาในกลุ่มดังกล่าวอาจทำให้ร่างกายดูดซึมยา Calcitriol ได้น้อยลง
ในกรณีที่ลืมใช้ยา ให้ใช้ยาทันทีที่นึกขึ้นได้ หากใกล้ถึงช่วงเวลาของยารอบถัดไป ให้ข้ามไปใช้ยาตามเวลาปกติ ห้ามเพิ่มปริมาณยาเป็น 2 เท่า หากใช้ยาเกินปริมาณที่กำหนดและมีอาการปากแห้ง อ่อนเพลีย ปวดหัว กระหายน้ำ เหนื่อยง่าย ปวดตามกล้ามเนื้อหรือกระดูก
คลื่นไส้
อาเจียน ท้องผูกหรือท้องเสีย น้ำหนักลด หรือรู้สึกเจ็บเมื่อปัสสาวะ ควรรีบไปพบแพทย์ทันที
การเก็บยา Calcitriol ควรเก็บไว้ที่อุณหภูมิห้อง ให้ห่างจากความชื้น ความร้อน และแสงแดด และควรเก็บยาให้ห่างจากมือเด็กและปิดฝาให้สนิทหลังการใช้งาน
ผลข้างเคียงจากการใช้ยา Calcitriol
ยา Calcitriol อาจก่อให้เกิดอาการปวดศีรษะ
ปากแห้ง
รู้สึกขมในปาก เบื่ออาหาร ท้องเสียหรือท้องผูก ซึ่งหากอาการเหล่านี้ไม่หายไปหรือทวีความรุนแรงยิ่งขึ้น ควรไปพบแพทย์
อย่างไรก็ตาม ผู้ป่วยควรหยุดใช้ยาและแจ้งให้แพทย์ทราบโดยด่วนหากเกิดผลข้างเคียงที่รุนแรง เช่น
มีสัญญาณของการแพ้ยา เช่น มีอาการบวมบริเวณใบหน้า ริมฝีปาก ลิ้น และลำคอ เกิดผื่นลมพิษ หรือหายใจลำบาก เป็นต้น
ความดันโลหิตสูง หัวใจเต้นผิดปกติ
ผิวลอก เป็นรอยแดงหรือมีแผลพุพอง
ชัก
น้ำหนักลดโดยไม่ทราบสาเหตุ
ปัสสาวะบ่อยในตอนกลางคืน
มีอาการของภาวะแคลเซียมต่ำผิดปกติ โดยผู้ป่วยจะมีอาการชา เสียวแปลบหรือกล้ามเนื้อหดเกร็ง โดยเฉพาะในบริเวณปาก นิ้วมือหรือนิ้วเท้า
มีอาการของภาวะแคลเซียมสูงกว่าปกติ ทำให้ผู้ป่วยอาจมีอาการมึนงง กระหายน้ำ คลื่นไส้ อาเจียน รู้สึกเหนื่อย กล้ามเนื้ออ่อนแรงหรือปวดกระดูก
มีอาการของภาวะขาดน้ำ อาทิ รู้สึกร้อน กระหายน้ำอย่างรุนแรง เหงื่อออกมาก
ผิวแห้ง
หรือผิวร้อนเมื่อสัมผัส และปัสสาวะน้อยกว่าปกติ
ดูเพิ่มเติมเกี่ยวกับ :