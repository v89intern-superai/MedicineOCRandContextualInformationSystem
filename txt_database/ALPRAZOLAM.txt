อัลปราโซแลม (Alprazolam)
อัลปราโซแลม (Alprazolam)
เป็นยาในกลุ่มเบนโซไดอะซีปีน (Benzodiazepines) ที่ใช้รักษาอาการในกลุ่มโรควิตกกังวลและตื่นตระหนก ใช้รักษาอาการนอนไม่หลับ ภาวะซึมเศร้า ภาวะติดสุราเรื้อรัง รวมถึงยังใช้เป็นยาคลายกล้ามเนื้อและยาระงับอาการชักด้วย
ในประเทศไทยจัดให้ยาอัลปราโซแลมเป็นวัตถุที่ออกฤทธิ์ต่อจิตและประสาทประเภท 2 ซึ่งต้องได้รับการจ่ายยาโดยสถานพยาบาลที่มีใบอนุญาตในการครอบครองเท่านั้น
เนื่องจากตัวยามีฤทธิ์ต่อจิตและระบบประสาทส่วนกลางในสมอง ส่งผลให้มีการนำยาชนิดนี้ไปใช้ในทางที่ผิดอย่างการก่ออาชญากรรมหรือการล่วงละเมิดทางเพศ
เกี่ยวกับยาอัลปราโซแลม
กลุ่มยา
ยาแก้เครียด
ประเภทยา
ยาตามใบสั่งแพทย์
สรรพคุณ
คลายความกังวล ตื่นตระหนกตกใจ
กลุ่มผู้ป่วย
ผู้ใหญ่
การใช้ยาในหญิงตั้งครรภ์และผู้ให้นมบุตร
Category D
จากการศึกษาในมนุษย์ พบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่า ก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิต หรือใช้รักษาโรคร้ายแรงของมารดา ซึ่งไม่สามารถใช้ยาอื่น ๆ ทดแทนได้ ดังนั้น ผู้ที่กำลังตั้งครรภ์หรือวางแผนที่จะตั้งครรภ์ควรปรึกษาแพทย์ก่อนหากจำเป็นต้องใช้ยา รวมถึงผู้ที่กำลังให้นมบุตร หากกำลังใช้ยาอยู่ไม่ควรให้นมบุตรเพราะตัวยาสามารถซึมผ่านน้ำนมมารดาและอาจส่งผลกระทบร้ายแรงต่อเด็กทารกได้
รูปแบบของยา
ยารับประทาน
คำเตือนในการใช้ยาอัลปราโซแลม
เพื่อให้เกิดความปลอดภัยในการใช้ยา ผู้ใช้ยาควรระมัดระวังและปฏิบัติตามคำแนะนำดังนี้
ผู้ที่มีประวัติ
แพ้ยา
ทุกชนิด ต้องแจ้งให้แพทย์ทราบก่อนการใช้ยา
และหากมีประวัติแพ้ยาอัลปราโซแลม ห้ามใช้ยานี้
ผู้ที่กำลังตั้งครรภ์หรือให้นมบุตรไม่ควรใช้ยาชนิดนี้ เพราะตัวยาอาจส่งผลเสียต่อทารกได้
ผู้ที่มีอายุต่ำกว่า 18 ปี ไม่ควรใช้ยาชนิดนี้
เพราะยังไม่มีข้อมูลยืนยันว่าสามารถใช้ยาได้อย่างปลอดภัย
ผู้สูงอายุ
ควรปรึกษาแพทย์ก่อนใช้ยา และควรระมัดระวังในการใช้ยาเป็นพิเศษ เพราะอาจทำให้เกิดผลข้างเคียงที่ไม่พึงประสงค์จากการใช้ยาได้ง่ายกว่าคนทั่วไป
ผู้ที่มีโรคประจำตัวบางอย่าง เช่น โรคกล้ามเนื้ออ่อนแรงไมแอสทีเนียเกรวิส (Myasthenia Gravis) โรคไตวาย โรคตับ โรคสุราเป็นพิษ
โรค
ต้อหิน
และโรคเกี่ยวกับทางเดินหายใจ ควรใช้ยาด้วยความระมัดระวังเป็นพิเศษ
เพราะตัวยาอาจส่งผลกระทบต่อโรคประจำตัวที่เป็นอยู่ได้
ตัวยามีฤทธิ์ในการกดระบบประสาทส่วนกลางทำให้เกิดอาการง่วงซึม จึงควรหลีกเลี่ยงการขับขี่ยานพาหนะ หรือการทำงานกับเครื่องจักรต่าง ๆ ที่เสี่ยงอันตรายหลังการรับประทานยา
ห้ามใช้ยาอัลปราโซแลมร่วมกับการดื่มเครื่องดื่มแอลกอฮอล์
และการใช้สารเสพติดทุกชนิด
เพราะตัวยาจะเพิ่มฤทธิ์การกดระบบประสาทส่วนกลาง
กดระบบการหายใจ และอาจก่อให้เกิดอันตรายถึงชีวิตได้
ในกรณีที่ต้องรับประทานยาควบคู่กับยาบางกลุ่ม เช่น ยาที่มีฤทธิ์กดประสาทกลุ่ม
เบนโซไดอะซีปีน
(Benzodiazepines) ยาคุมกำเนิด ยาต้านฮิสตามีน หรือยาปฏิชีวนะบางตัว ควรปรึกษาแพทย์ก่อนเพราะอาจส่งผลให้เกิดปฏิกิริยาที่รุนแรงได้
การใช้ยาอัลปราโซแลมในปริมาณที่มากเกินไปหรือการหยุดใช้ยาทันทีโดยไม่ได้รับคำสั่งจากแพทย์ อาจทำให้เกิดผลข้างเคียงที่รุนแรงอย่างอาการเสพติดและอาการถอนยาได้
ปริมาณการใช้ยาอัลปราโซแลม
ปริมาณการใช้ยาอัลปราโซแลมจะขึ้นอยู่กับดุลยพินิจของแพทย์ผู้รักษา โดยตัวอย่างการใช้ยามีดังนี้
โรควิตกกังวล (Anxiety Disorder)
ตัวอย่างการใช้ยาอัลปราโซแลมเพื่อรักษาโรควิตกกังวล
ผู้ใหญ่
เริ่มรับประทานยา 0.25–0.5 มิลลิกรัม วันละ 2-3 ครั้ง ค่อย ๆ เพิ่มปริมาณยาหากจำเป็น โดยปริมาณยาสูงสุดไม่เกิน 4 มิลลิกรัม/วัน
ผู้สูงอายุ
เริ่มรับประทานยา 0.25 มิลลิกรัม วันละ 2–3 ครั้ง นอกจากนี้ให้รับประทานยาเหมือนผู้ใหญ่
โรคแพนิค (Panic Disorder)
ตัวอย่างการใช้ยาอัลปราโซแลมเพื่อรักษา
โรคแพนิค
ผู้ใหญ่
เริ่มรับประทานยา 0.5 มิลลิกรัม วันละ 2- 3 ครั้ง สามารถค่อย ๆ เพิ่มปริมาณหากจำเป็นไม่เกินวันละ 1 มิลลิกรัม โดยทั่วไปใช้ปริมาณ 3-6 มิลลิกรัม/วัน ปริมาณยาสูงสุดไม่เกิน 10 มิลลิกรัม/วัน
ผู้สูงอายุ
เริ่มรับประทานยา 0.25 มิลลิกรัม วันละ 2–3 ครั้ง นอกจากนี้ให้รับประทานยาเหมือนผู้ใหญ่
การใช้ยาอัลปราโซแลม
แพทย์จะสั่งจ่ายยาตามอาการหรือชนิดของโรคเป็นหลัก รวมไปถึงการพิจารณาอายุ ประวัติการแพ้ยา และการตอบสนองต่อยาของผู้ป่วยด้วย โดยรูปแบบยาและระดับความเข้มข้นของตัวยาที่ใช้รักษาในผู้ป่วยแต่ละคนจะแตกต่างกัน ซึ่งในประเทศไทยจะใช้ยาในรูปแบบเม็ด ขนาด 0.25, 0.5 และ 1 มิลลิกรัม
ตัวยาจะถูกดูดซึมได้ดีและออกฤทธิ์ได้เร็วภายใน 1–2 ชั่วโมงหลังรับประทาน ผู้ป่วยควรใช้ยาภายใต้คำแนะนำของแพทย์อย่างเคร่งครัด ในกรณีที่ลืมรับประทานยา ควรรีบรับประทานทันทีเมื่อทราบ แต่หากใกล้เวลารับประทานยาในรอบถัดไป ให้ผู้ป่วยข้ามไปรับประทานยาของรอบถัดไปแทน ไม่ควรเพิ่มปริมาณยาเป็นสองเท่า
การรับประทานยาเกินปริมาณที่แพทย์กำหนดหรือใช้ติดต่อกันเป็นเวลานานนอกเหนือจากคำสั่งแพทย์อาจส่งผลให้เกิดอาการ
ดื้อยาหรือเกิดผลข้างเคียงของการใช้ยาเกินขนาดได้
หากใช้ยาแล้วอาการไม่ดีขึ้นหรือมีอาการผิดปกติเกิดขึ้นในขณะที่ใช้ยา ควรหยุดใช้ยาทันทีและรีบปรึกษาแพทย์
นอกจากนี้ การเก็บรักษายาควรเก็บในที่มิดชิด เพื่อป้องกันไม่ให้เกิดการนำยาไปใช้ผิดวัตถุประสงค์
ปฏิกิริยาระหว่างยาอัลปราโซแลมกับยาอื่น
ยาอัลปราโซแลมอาจทำปฏิกิริยากับยา วิตามิน หรือสมุนไพรบางชนิด ซึ่งอาจก่อให้เกิดผลข้างเคียงหรือทำให้ยามีประสิทธิภาพลดลง โดยเฉพาะยาต่อไปนี้
ยาที่ออกฤทธิ์กดระบบประสาทส่วนกลาง เช่น ยากลุ่มโอปิออยด์ (
Opioids
) เพราะตัวยาจะเพิ่มฤทธิ์กดระบบประสาท กดระบบการหายใจ ทำให้ความดันโลหิตต่ำ และอาจเป็นอันตรายถึงแก่ชีวิตได้
ยาต้านอาการซึมเศร้าบางชนิด เช่น ยาฟลูออกซิทีน (Fluoxetine) ยาฟลูวอกซามีน (Fluvoxamine)
ยาต้านเชื้อราในกลุ่มเอโซล (Azole Antifungal) เช่น
ยาคีโตโคนาโซล
(Ketoconazole) ยาไอทราโคนาโซล (Itraconazole)
ยาปฏิชีวนะในกลุ่มแมคโครไลด์ เช่น ยาคลาริโทรมัยซิน (Clarithromycin) และยาปฏิชีวนะในกลุ่มไรฟามัยซิน (Rifamycins) เช่น ยาไรแฟมพิน (Rifampin)
ยากันชักบางชนิด เช่น
ยาคาร์บามาซีปีน
(Carbamazepine) ยาเฟนิโทอิน (Phenytoin)
ตัวอย่างยาดังกล่าวเป็นเพียงส่วนหนึ่งที่อาจทำปฏิกิริยากับยาอัลปราโซแลมเท่านั้น หากผู้ป่วยกำลังใช้ยาหรือผลิตภัณฑ์ใด ๆ อยู่ ควรแจ้งให้แพทย์และเภสัชกรทราบก่อนเสมอ เพื่อความปลอดภัยต่อร่างกาย
ผลข้างเคียงจากการใช้ยาอัลปราโซแลม
การใช้ยาอัลปราโซแลมอาจทำให้เกิด
อาจทำให้เกิดอาการแพ้ยาอย่างอาการลมพิษ หายใจไม่ออก และมีอาการบวมที่ใบหน้า ริมฝีปาก ลิ้น หรือลำคอ ซึ่งต้องรีบพบแพทย์ทันที
รวมถึงอาจเกิด
ผลข้างเคียงอื่น เช่น ง่วงซึม วิงเวียนศีรษะ สายตาพร่ามัว คลื่นไส้ อาเจียน ท้องเสีย ประสิทธิภาพในการเรียนรู้และการจดจำลดลง มีปัญหาด้านการพูด มีอาการซึมเศร้า หรืออาจเกิดปฏิกิริยาในทางตรงกันข้ามอย่างตื่นเต้น ใจสั่น หรือกังวล ก็ได้เช่นกัน
นอกจากนี้
หากหยุดใช้ยาอย่างกระทันหันอาจทำให้เกิดอาการถอนยาขึ้นได้ ซึ่งอาหารถอนยาสามารถเกิดขึ้นนานถึง 1 ปีหลังจากหยุดใช้ยาหรืออาจเกิดขึ้นนานกว่านั้น ซึ่งอาการถอนยามักมีอาการดังนี้
การเคลื่อนไหวของกล้ามเนื้อผิดปกติ และอาจมีอาการชัก
รู้สึกแสบร้อน หรือรู้สึกยุบยิบใต้ผิวหนังเหมือนมีตัวอะไรไต่
เปลี่ยนแปลงอารมณ์หรือพฤติกรรมอย่างกะทันหันและรุนแรง
มีปัญหาเกี่ยวกับความคิดและการจดจำ รวมถึงมีปัญหาในการนอนหลับ
เกิดความสับสน วิตกกังวล
ซึมเศร้า
ประสาทหลอน หรือมีความคิดอยากฆ่าตัวตาย
ดังนั้น หากมีอาการผิดปกติเกิดขึ้นหลังจากการใช้ยาหรือหลังจากการหยุดใช้ยาอัลปราโซแลม ควรไปปรึกษาแพทย์