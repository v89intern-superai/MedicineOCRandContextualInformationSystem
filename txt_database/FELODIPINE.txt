Felodipine (ฟิโลดิปีน)
Felodipine (ฟิโลดิปีน)
เป็นยาในกลุ่มยาต้านแคลเซียมที่ออกฤทธิ์ช่วยคลายและขยายหลอดเลือด ซึ่งช่วยลดความดันโลหิต นำมาใช้รักษาภาวะความดันโลหิตสูง หรืออาจนำมาใช้รักษาโรคอื่น ๆ ตามดุลยพินิจของแพทย์
ยา Felodipine มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Felodipine
กลุ่มยา
ยาต้านแคลเซียม
ประเภทยา
ยาตามใบสั่งแพทย์
สรรพคุณ
รักษาภาวะความดันโลหิตสูง
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Felodipine
แจ้งให้แพทย์ทราบก่อนใช้ยา หากมีประวัติ
แพ้ยา
หรือส่วนประกอบของยาชนิดนี้ แพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพรใด ๆ เพราะมียาหลายชนิดที่อาจมีปฏิกิริยากับยานี้
แจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยานี้ก่อนเข้ารับการรักษาใด ๆ
หากต้องการใช้ยาที่สามารถซื้อได้เองอย่าง
ยาแก้ไอ
ยาแก้หวัด ยาลดความอ้วน ยาไอบูโพรเฟน หรือยาอื่น ๆ ที่ใกล้เคียงกัน ต้องแจ้งให้แพทย์หรือเภสัชกรทราบก่อน เพราะยาบางชนิดอาจทำให้ความดันโลหิตเพิ่มสูงขึ้น
ไม่ควรใช้ยานี้หากผู้ป่วยมีอาการปวดเค้นหัวใจชนิดไม่คงที่ มีภาวะช็อกจากโรคหัวใจ และลิ้นหัวใจเอออร์ต้าตีบ
ระหว่างที่ใช้ยา ผู้ป่วยต้องเข้ารับการตรวจเลือดตามที่แพทย์สั่ง
หลีกเลี่ยงการขับรถหรือกิจกรรมที่ต้องมีความตื่นตัว จนกว่าจะแน่ใจว่ายาไม่ทำให้เกิดผลข้างเคียงที่กระทบต่อการทำกิจกรรมดังกล่าว
ระหว่างที่ใช้ยา ให้ลุกขึ้นจากท่านั่งหรือท่านอนอย่างช้า ๆ และระมัดระวังเมื่อขึ้นลงบันได เพื่อลดความเสี่ยงในการเกิดอาการเวียนศีรษะหรือหมดสติ
ดูแลสุขภาพฟันให้ดีและหมั่นพบทันตแพทย์อยู่เสมอในระหว่างที่ใช้ยา
ในช่วงที่ใช้ยานี้ ให้ปรึกษาแพทย์ก่อนดื่มแอลกอฮอล์ ดื่มน้ำเกรปฟรุต หรือรับประทานเกรปฟรุต
ผู้ที่ตั้งครรภ์ วางแผนจะมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยาก่อนใช้ยานี้
ปริมาณการใช้ยา Felodipine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษา
ภาวะ
ความดันโลหิตสูง
ผู้ใหญ่
รับประทานยาปริมาณเริ่มต้น 5 มิลลิกรัม/วันในมื้อเช้า และปรับปริมาณยาตามการตอบสนองต่อยา ปริมาณยาสำหรับควบคุมอาการและปริมาณยาที่ใช้รักษาต่อเนื่อง คือ 2.5-10 มิลลิกรัม/วัน สูงสุดไม่เกิน 20 มิลลิกรัม/วัน
ผู้สูงอายุ
รับประทานยาปริมาณเริ่มต้น 2.5 มิลลิกรัม/วัน
การใช้ยา Felodipine
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยา
สามารถรับประทานยา Felodipine พร้อมอาหารหรือไม่ก็ได้ แต่ควรรับประทานเวลาเดิมทุกวัน
ควรกลืนยาทั้งเม็ด อย่าเคี้ยว หัก หรือบดยา และไม่ลืมรับประทานยาเพื่อประสิทธิภาพสูงสุดทางการรักษา
ให้รับประทานยาตามที่แพทย์สั่งอย่างต่อเนื่อง แม้ว่าอาการจะดีขึ้นแล้วก็ตาม
หากลืมรับประทานยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปรับประทานยารอบต่อไป และห้ามเพิ่มปริมาณยาเป็น 2 เท่า
แจ้งให้แพทย์ทราบหากอาการไม่ดีขึ้นหรือแย่ลง
หากสงสัยว่าตนใช้ยาเกินปริมาณที่กำหนด ควรแจ้งให้แพทย์ทราบทันที
ห้ามให้ผู้อื่นใช้ยานี้ และห้ามใช้ยาของผู้อื่น
เก็บยาไว้ในอุณหภูมิห้อง ให้ห่างจากความชื้น แสงแดด และเก็บให้พ้นจากมือเด็ก
ปรึกษาแพทย์หรือเภสัชกรถึงวิธีการเก็บยาและการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Felodipine
การใช้ยา Felodipine อาจทำให้เกิดผลข้างเคียง เช่น เวียนศีรษะ ปวดศีรษะ เหงือกบวมขึ้น หน้าแดง ท้องไส้ปั่นป่วน เท้าบวมขึ้นเล็กน้อย เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Felodipine ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง ผิวพุพอง ผิวลอกร่วมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เสียงแหบ เป็นต้น
เวียนศีรษะรุนแรง หรือหมดสติ
หัวใจเต้นเร็ว
หายใจไม่อิ่ม
เจ็บหน้าอก
น้ำหนักตัวเพิ่มขึ้นอย่างมาก
แขนหรือขาบวมมากผิดปกติ
ทั้งนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :