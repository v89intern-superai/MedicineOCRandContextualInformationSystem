Lisinopril (ลิซิโนพริล)
Lisinopril (ลิซิโนพริล)
เป็นยา
ต้านเอนไซม์เอซีอี
(ACE Inhibitor) ที่ออกฤทธิ์ช่วยคลายหลอดเลือด ทำให้ความดันโลหิตลดลง โดยนำมาใช้รักษาภาวะความดันโลหิตสูง รักษาโรคไตจากเบาหวาน ใช้หลังการเกิดภาวะหัวใจขาดเลือด และยังใช้ร่วมกับยาอื่น ๆ ในการรักษาภาวะหัวใจวายอีกด้วย
เกี่ยวกับยา Lisinopril
กลุ่มยา
ยา
ต้านเอนไซม์เอซีอี
ประเภทยา
ยาตามใบสั่งแพทย์
สรรพคุณ
ลดความดันโลหิต
กลุ่มผู้ป่วย
เด็กอายุ 6 ปีขึ้นไป และ
ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์
Category D
จากการศึกษาในมนุษย์ พบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่า ก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิต หรือใช้รักษาโรคร้ายแรงของมารดา ซึ่งไม่สามารถใช้ยาอื่น ๆ ทดแทนได้
คำเตือนในการใช้ยา Lisinopril
แจ้งให้แพทย์ทราบก่อนใช้ยาหากมีประวัติแพ้ยาหรือส่วนประกอบของยาชนิดนี้ รวมถึงยาและสารอื่น ๆ เพราะยาอาจมีส่วนประกอบที่ทำให้เกิดอาการแพ้หรือทำให้เกิดผลข้างเคียงอื่น ๆ ตามมาได้
ผู้ป่วยไม่ควรใช้ยานี้ หากมีประวัติแพ้ยาต้านเอนไซม์เอซีอี เช่น ยาแคปโตพริล ยาอีนาลาพริล ยาเพอรินโดพริล และยารามิพริล เป็นต้น
แจ้งให้แพทย์ทราบก่อนใช้ยานี้ หากมีภาวะโพแทสเซียมในเลือดสูง เป็นโรคตับหรือโรคไต
ผู้ป่วยไม่ควรใช้ยานี้หากเคยมีประวัติป่วยเป็น
โรค
แองจีโออีเดอมา
แจ้งให้แพทย์ทราบเกี่ยวกับยา วิตามิน อาหารเสริม และสมุนไพรทุกชนิดที่กำลังใช้อยู่ เพราะยาบางชนิดอาจทำปฏิกิริยากับยานี้และก่อให้เกิดผลข้างเคียงหรือทำให้ยามีประสิทธิภาพลดลงได้
หากผู้ป่วยใช้สารทดแทนเกลือหรือผลิตภัณฑ์ที่มีส่วนประกอบของโพแทสเซียม ควรปรึกษาและปฏิบัติตามคำแนะนำของแพทย์อย่างเคร่งครัดขณะใช้ยานี้
เพราะอาจส่งผลให้ระดับโพแทสเซียมในเลือดสูงขึ้นได้
แจ้งให้แพทย์ทราบว่ากำลังใช้ยานี้หากผู้ป่วยจำเป็นต้องเข้ารับการผ่าตัดใด ๆ
ผู้ป่วยที่เป็น
โรคเบาหวาน
และโรคไตห้ามใช้ยานี้ร่วมกับยาที่มีส่วนประกอบของยาอะลิสไคเรน
ห้ามเริ่มใช้ยา หยุดใช้ยา หรือเปลี่ยนแปลงปริมาณยาด้วยตนเองโดยไม่ได้รับคำแนะนำจากแพทย์
สตรีมีครรภ์ห้ามใช้ยานี้ หากตั้งครรภ์ในระหว่างที่ใช้ยาควรหยุดใช้ยาและแจ้งให้แพทย์ทราบทันที เพราะหากผู้ป่วยใช้ยานี้ในช่วงไตรมาสที่ 2-3 ของการตั้งครรภ์ ตัวยาอาจเป็นอันตรายต่อทารกในครรภ์ได้ อีกทั้งยังควรปรึกษาแพทย์เพื่อหาวิธีคุมกำเนิดอย่างเหมาะสมในช่วงที่ใช้ยาด้วย
ควรหลีกเลี่ยงการให้นมบุตรขณะใช้ยานี้ เพราะยาอาจซึมผ่านน้ำนมมารดาและเป็นอันตรายต่อทารกได้
ผู้ป่วยอาจต้องตรวจวัดความดันโลหิตหรือตรวจเลือดขณะใช้ยาบ่อยครั้ง
หลีกเลี่ยงการดื่มแอลกอฮอล์ เพราะอาจทำให้เกิดภาวะความดันโลหิตต่ำและเสี่ยงต่อการเกิดผลข้างเคียงมากขึ้น
ควรหลีกเลี่ยงกิจกรรมที่ทำให้ร่างกายขาดน้ำในระหว่างที่ใช้ยา เช่น การเสียเหงื่อมาก ๆ จากการออกกำลังกาย การอยู่ในสภาพแวดล้อมที่มีอุณหภูมิสูง หรือการดื่มน้ำน้อย เป็นต้น
ควรลุกขึ้นจากท่านั่งหรือท่านอนอย่างช้า ๆ และระมัดระวังในการขึ้นลงบันไดขณะใช้ยานี้ เพราะอาจมีอาการวิงเวียนศีรษะได้
หลีกเลี่ยงการขับขี่ยานพาหนะ การใช้เครื่องจักร หรือการทำกิจกรรมที่ต้องตื่นตัวอยู่ตลอดเวลา เพราะยานี้อาจทำให้
วิงเวียนศีรษะ
และเกิดอันตรายได้
ปริมาณการใช้ยา Lisinopril
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ความดันโลหิตสูง
ตัวอย่างการใช้ยารักษา
ความดันโลหิตสูง
เด็กอายุ 6 ปีขึ้นไป
เริ่มรับประทานยาปริมาณ 0.07 มิลลิกรัม/น้ำหนักตัวเป็นกิโลกรัม สูงสุด 5 มิลลิกรัม/น้ำหนักตัวเป็นกิโลกรัม
1 ครั้ง/วัน
ผู้ใหญ่
เริ่มรับประทานยาปริมาณ 10 มิลลิกรัม/วัน โดยควรรับประทานยาครั้งแรกก่อนนอน สำหรับผู้ป่วยภาวะความดันโลหิตสูงจากการตีบของหลอดเลือดแดงที่ไตและภาวะขาดเกลือและน้ำ ให้เริ่มจากรับประทานยา
ปริมาณ
2.5-5 มิลลิกรัม
1 ครั้ง/วัน
และสำหรับผู้ป่วยที่ใช้ยาขับปัสสาวะ ให้เริ่มรับประทานยาปริมาณ 5 มิลลิกรัม
1 ครั้ง/วัน
โดยรับประทานยาอย่างต่อเนื่องที่ปริมาณ 20 มิลลิกรัม
1 ครั้ง/วัน
และเพิ่มปริมาณสูงสุดถึง 80 มิลลิกรัม/วัน ในกรณีที่จำเป็น
โรคไตจากเบาหวาน
ตัวอย่างการใช้ยารักษาโรคไตจากเบาหวาน
ผู้ใหญ่
ผู้ป่วยโรคเบาหวานชนิดที่ 2 ที่มีโปรตีนร้่วในปัสสาวะ หรือภาวะไมโครอัลบูมินูเรีย ให้รับประทานยาปริมาณ 10 มิลลิกรัม/วัน และอาจเพิ่มปริมาณถึง 20 มิลลิกรัม/วัน จนมีค่าความดันไดแอสโทลิกน้อยกว่า 90 มิลลิเมตรปรอท
หลังการเกิดภาวะหัวใจขาดเลือด
ตัวอย่างการใช้ยารักษาหลังการเกิด
ภาวะ
หัวใจขาดเลือด
ผู้ใหญ่
เริ่มต้นรับประทานยาปริมาณ 5 มิลลิกรัม
1 ครั้ง/วัน
เป็นเวลา 2 วัน โดยเริ่มรับประทานใน 24 ชั่วโมงหลังเกิดอาการและเพิ่มปริมาณเป็น 10 มิลลิกรัม
1 ครั้ง/วัน
สำหรับผู้ป่วยที่มีค่าความดันซิสโตลิกต่ำให้เริ่มรับประทานยาปริมาณ 2.5 มิลลิกรัม
1 ครั้ง/วัน
ภาวะหัวใจวาย
ตัวอย่างการใช้ยารักษา
ภาวะหัวใจวาย
ผู้ใหญ่
ใช้ยานี้รักษาเสริมกับยาตัวอื่น โดยเริ่มจากรับประทานยาปริมาณ 2.5-5 มิลลิกรัม/วัน หลังจากใช้ยาต่อเนื่องอย่างน้อย 2 สัปดาห์ ให้ค่อย ๆ เพิ่มปริมาณยาครั้งละไม่เกิน 10 มิลลิกรัม จนถึงปริมาณต่อเนื่องสูงสุดไม่เกิน 40 มิลลิกรัม/วัน
การใช้ยา Lisinopril
ใช้ยาตามฉลากและตามคำสั่งแพทย์อย่างเคร่งครัด ห้ามใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยใด ๆ ควรปรึกษาแพทย์หรือเภสัชกรก่อนเสมอ
ควรดื่มน้ำให้เพียงพอในขณะที่ใช้ยานี้
รับประทานยานี้พร้อมหรือไม่พร้อมอาหารก็ได้
หากผู้ป่วยใช้ยานี้แล้วอาเจียนหรือท้องเสียอย่างต่อเนื่อง มีเหงื่อออกมากผิดปกติ หรือมีภาวะร่างกายขาดน้ำ ควรหยุดใช้ยาและไปพบแพทย์ เพราะอาจนำไปสู่
ภาวะ
ความดันโลหิตต่ำ
ผิดปกติ ภาวะไม่อิเล็กโทรไลต์ไม่สมดุล หรือเกิดไตวายได้
ควรใช้ยานี้อย่างต่อเนื่องให้ครบกำหนดแม้ว่าจะมีอาการดีขึ้นแล้วก็ตาม
ห้ามให้ผู้อื่นใช้ยานี้ และห้ามใช้ยาของผู้อื่น
หากผู้ป่วยลืมรับประทานยา ให้รับประทานทันทีที่นึกขึ้นได้ แต่หากใกล้ถึงช่วงเวลาของยารอบถัดไป ให้ข้ามไปรับประทานยาตามเวลาปกติ โดยห้ามเพิ่มปริมาณยาเป็น 2 เท่า
หากรับประทานยาเกินกว่าปริมาณที่กำหนด ควรรีบไปพบแพทย์ทันที
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง รวมถึงควรปรึกษาวิธีการเก็บรักษาและการกำจัดยาที่ถูกต้องจากแพทย์และเภสัชกรด้วย
ผลข้างเคียงจากการใช้ยา Lisinopril
โดยปกติ ยา Lisinopril อาจทำให้เกิดผลข้างเคียง เช่น
วิงเวียน
ศีรษะ
ปวดศีรษะ ไอแห้ง เป็นต้น
นอกจากนี้ ผู้ป่วยควรหยุดใช้ยาและไปพบแพทย์ทันทีหากเกิดอาการรุนแรงดังต่อไปนี้
หมดสติ
มีการแพ้ยาอย่างรุนแรง แม้จะพบได้ยาก เช่น มีผื่น คัน มีอาการลมพิษ ปวดท้องอย่างรุนแรง หายใจลำบาก มีอาการบวมโดยเฉพาะที่ใบหน้า ริมฝีปาก ลิ้น และคอ วิงเวียนศีรษะอย่างรุนแรง เป็นต้น
มีอาการของภาวะโพแทสเซียมในเลือดสูง เช่น คลื่นไส้ กล้ามเนื้ออ่อนแรง เป็นเหน็บ เจ็บหน้าอก หัวใจเต้นผิดปกติ เป็นต้น
มีปัญหาเกี่ยวกับไต ซึ่งมักพบได้ยาก เช่น ปัสสาวะได้น้อยหรือไม่ปัสสาวะเลย เท้าและข้อเท้าบวม อ่อนเพลีย หายใจไม่อิ่ม เป็นต้น
มีปัญหาเกี่ยวกับตับ ซึ่งมักพบได้ยาก เช่น คลื่นไส้ อาเจียน ปวดท้องส่วนบน คัน อ่อนเพลีย เบื่ออาหาร ปัสสาวะมีสีเข้ม อุจจาระมีสีซีด
ดีซ่าน
เป็นต้น
แม้ผู้ป่วยบางคนอาจไม่มีผลข้างเคียงใด ๆ เกิดขึ้นหลังใช้ยา แต่หากพบผลข้างเคียงหรือความผิดปกติอื่น ๆ นอกเหนือจากนี้ ควรไปปรึกษาแพทย์หรือเภสัชกรเช่นกัน
ดูเพิ่มเติมเกี่ยวกับ :