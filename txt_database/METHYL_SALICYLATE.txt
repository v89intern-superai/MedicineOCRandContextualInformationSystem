Methyl Salicylate (เมทิลซาลิไซเลต)
Methyl Salicylate (เมทิลซาลิไซเลต)
เป็นยาระงับปวดชนิดใช้เฉพาะที่สำหรับบรรเทาอาการปวดต่าง ๆ ที่ไม่รุนแรง เช่น ปวดข้อ ปวดกล้ามเนื้อจากภาวะตึงหรือเคล็ด ข้อต่ออักเสบ ช้ำ หรือปวดหลัง เป็นต้น โดยยานี้จะช่วยให้ผู้ป่วยรู้สึกเย็นบริเวณผิวหนังในตอนแรก จากนั้นจะค่อย ๆ อุ่นขึ้น ซึ่งช่วยเบี่ยงเบนความสนใจจากการรู้สึกถึงอาการปวด นอกจากนี้ ยังอาจใช้รักษาโรคอื่น ๆ ตามดุลยพินิจของแพทย์ด้วย
ยา Methyl Salicylate มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Methyl Salicylate
กลุ่มยา
ยาระงับปวด
ประเภทยา
ยาตามใบสั่งแพทย์
สรรพคุณ
บรรเทาอาการปวดกล้ามเนื้อ ปวดข้อ
กลุ่มผู้ป่วย
เด็ก ผู้ใหญ่
รูปแบบของยา
ยาใช้เฉพาะที่
คำเตือนในการใช้ยา Methyl Salicylate
แจ้งให้แพทย์ทราบก่อนใช้ยาหากมีประวัติ
แพ้ยา
หรือส่วนประกอบของยาชนิดนี้ ยาแอสไพรินหรือยาในกลุ่มซาลิไซเลต รวมทั้งยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ และโรคประจำตัวของผู้ป่วย
หญิงตั้งครรภ์ วางแผนจะมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยานี้ก่อนใช้ยาเสมอ
ผู้ที่อยู่ในช่วงให้นมบุตรควรหลีกเลี่ยงการใช้ยานี้บริเวณเต้านม
ห้ามให้เด็กอายุต่ำกว่า 12 ปี ใช้ยานี้โดยไม่ได้ปรึกษาแพทย์
ระวังอย่าให้ยาเข้าตา จมูก ปาก ช่องคลอด หรือทวารหนัก หากสัมผัสกับยาในบริเวณดังกล่าว ควรรีบล้างออกด้วยน้ำสะอาดทันที
ปริมาณการใช้ยา Methyl Salicylate
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
บรรเทาอาการ
ปวดกล้ามเนื้อ
หรือปวดข้อ
ยาใช้เฉพาะที่ชนิดแผ่นแปะผิวหนัง
ผู้ที่มีอายุ 18 ปี ขึ้นไป
ใช้แผ่นยาแปะลงบนผิวหนังบริเวณที่มีอาการปวดเป็นเวลา 8-12 ชั่วโมง และอาจแปะซ้ำอีกครั้งได้ แต่ห้ามใช้เกินวันละ 2 แผ่น และไม่ควรใช้ติดต่อกันนานเกิน 3 วัน
ยาใช้เฉพาะที่ชนิดครีม บาล์ม สเปรย์ แท่ง หรือโฟม
เด็กอายุต่ำกว่า 12 ปี
ควรปรึกษาแพทย์ก่อนใช้ยา
เด็กอายุ 12 ปี ขึ้นไปและผู้ใหญ่
ทาหรือพ่นยาบริเวณที่มีอาการปวด 3-4 ครั้ง/วัน ห้ามใช้ยากับผิวหนังบริเวณที่มีแผลเปิดหรือผิวหนังที่ได้รับความเสียหาย รวมทั้งไม่ควรใช้ยาร่วมกับแผ่นแปะให้ความร้อน
การใช้ยา Methyl Salicylate
ใช้ยาตามฉลากและตามคำสั่งแพทย์อย่างเคร่งครัด ไม่ควรใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยในการใช้ยา ควรสอบถามแพทย์หรือเภสัชกรก่อนเสมอ
ทำความสะอาดผิวหนังบริเวณที่จะใช้ยาและเช็ดให้แห้งก่อนใช้ยา
ห้ามใช้ยากับผิวหนังที่มีแผลเปิิด ผิวไหม้แดด ผิวหนังอักเสบจากการถูกลมแรง ผิวแห้ง หรือผิวแตก เพราะอาจเกิดการระคายเคือง
หากใช้ยาชนิดครีม เจล โลชั่น ออยล์ ขี้ผึ้ง หรือสเปรย์ ให้ทาบาง ๆ ในบริเวณที่มีอาการปวด และนวดเบา ๆ ให้ยาซึมเข้าสู่ผิวหนัง
การใช้ยาชนิดน้ำหรือแท่ง ให้ทายาบริเวณที่มีอาการปวด จากนั้นนวดช้า ๆ จนยาซึมลงผิวหนัง
การใช้ยาชนิดแผ่นแปะ ให้ลอกแผ่นฟิล์มออก จากนั้นแปะบริเวณที่มีอาการปวดให้แนบสนิทไปกับผิวหนัง โดยใช้วันละ 1-2 ครั้ง ตามต้องการ
ล้างมือให้สะอาดด้วยสบู่และน้ำทันทีหลังจากใช้ยา หากทายาบริเวณมือหรือนิ้ว ให้รออย่างน้อย 30 นาที แล้วค่อยล้างมือ
อาจใช้ถุงมือยาง ถุงนิ้วยาง สำลีก้อน หรือกระดาษทิชชู่สะอาดในการทายา เพื่อป้องกันยาติดนิ้วมือ
ยานี้อาจทำให้เกิดอาการชาหรือแสบบริเวณที่ทาได้ ซึ่งอาการดังกล่าวจะทุเลาลงและหายไปเอง หากรู้สึกแสบมากหรือไม่สบายผิว ให้ล้างยาออกด้วยสบู่และน้ำเย็น แต่ควรไปพบแพทย์ทันทีเมื่อแสบผิวอย่างรุนแรง เจ็บ บวม หรือผิวพุพอง
ห้ามใช้ผ้าพันแผลหรือแผ่นแปะให้ความร้อนปิดลงบนบริเวณที่ทายา เพราะอาจทำให้รู้สึกแสบมากขึ้น
ระมัดระวังอย่าให้ยาเข้าตา หากยาเข้าตาให้รีบล้างออกด้วยน้ำสะอาดทันที รวมทั้งไม่ควรให้ยาสัมผัสโดนคอนแทคเลนส์ ฟันปลอม หรือวัตถุอื่น ๆ ที่ต้องนำมาใช้กับผิวหนังหรือเนื้อเยื่อที่บอบบางของร่างกาย
หลีกเลี่ยงการใช้ยานี้ทันทีหลังจากอาบน้ำหรือโกนหนวด เพราะอาจทำให้ผิวระคายเคืองได้
หากอาการไม่ดีขึ้นหลังจากใช้ยาไปแล้ว 7 วัน อาการแย่ลง หรืออาการดีขึ้นแล้วกลับมาเป็นซ้ำภายใน 2-3 วัน ให้กลับไปพบแพทย์อีกครั้ง
กรณีที่สงสัยว่าตนเองใช้ยาเกินปริมาณที่กำหนด ควรแจ้งให้แพทย์ทราบทันที
เก็บยาไว้ที่อุณหภูมิห้อง โดยวางไว้ให้ห่างจากความร้อน ความชื้น พ้นจากมือเด็กและสัตว์เลี้ยง
ผลข้างเคียงจากการใช้ยา Methyl Salicylate
การใช้ยา Methyl Salicylate อาจทำให้เกิดผลข้างเคียง เช่น ผิวระคายเคือง แสบ แดง มีอาการชา รู้สึกปวดคล้ายเข็มทิ่มตามผิวหนัง เกิดภาวะภูมิไวเกิน เป็นต้น และหากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
อย่างไรก็ตาม หากพบผลข้างเคียงรุนแรงจากการใช้ยา Methyl Salicylate ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม คอบวม เป็นต้น
มีอาการแสบอย่างรุนแรง เจ็บ บวม หรือพุพองในบริเวณที่ใช้ยา หากพบอาการดังกล่าวให้รีบล้างยาออกก่อนและไปพบแพทย์ทันที
นอกจากนี้ หากผู้ป่วยพบอาการผิดปกติใด ๆ เพิ่มเติม ควรรีบแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :