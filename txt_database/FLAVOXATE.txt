Flavoxate (ฟลาโวเซท)
Flavoxate (ฟลาโวเซท)
เป็นยารักษาโรคเกี่ยวกับกระเพาะปัสสาวะและอาการในระบบทางเดินปัสสาวะ โดยออกฤทธิ์ช่วยคลายกล้ามเนื้อกระเพาะปัสสาวะ ใช้รักษาอาการต่าง ๆ เช่น ภาวะปัสสาวะแสบขัด ภาวะกลั้นปัสสาวะไม่ได้ อาการปัสสาวะถี่เกินไป และภาวะกระเพาะปัสสาวะหดเกร็งมากผิดปกติจากการใช้สายสวน เป็นต้น นอกจากนี้ อาจใช้รักษาโรคอื่น ๆ ตามดุลยพินิจของแพทย์ด้วย
ยา Flavoxate มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Flavoxate
กลุ่มยา
ยารักษาโรคหรืออาการในระบบทางเดินปัสสาวะ
ประเภทยา
ยาตามใบสั่งแพทย์
สรรพคุณ
รักษาอาการถ่ายปัสสาวะแสบขัด
กลั้นปัสสาวะไม่ได้
ปัสสาวะถี่เกินไป และภาวะกระเพาะปัสสาวะหดเกร็งมากผิดปกติจากการใช้สายสวน
กลุ่มผู้ป่วย
เด็กและผู้ใหญ่
รูปแบบของยา
ยารับประทาน
คำเตือนในการใช้ยา Flavoxate
แจ้งให้แพทย์ทราบก่อนใช้ยานี้ หากมีประวัติแพ้ยาหรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้
แจ้งให้แพทย์ทราบก่อนใช้ยา หากมีประวัติมีเลือดออกในกระเพาะอาหารหรือลำไส้ ภาวะทางเดินปัสสาวะหรือลำไส้อุดกั้น ภาวะกล้ามเนื้อลำไส้ทำงานผิดปกติ หรือผนังลำไส้บาง
ก่อนเข้ารับการรักษาใด ๆ ควรแจ้งให้แพทย์ผู้รักษาทราบว่ากำลังใช้ยา Flavoxate
หลีกเลี่ยงการทำกิจกรรมที่ต้องอาศัยความตื่นตัวในระหว่างที่ใช้ยานี้ จนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย
ผู้ที่มีอายุ 65 ปีขึ้นไป ควรใช้ยาด้วยความระมัดระวัง เพราะเสี่ยงเกิดผลข้างเคียงจากการใช้ยาได้สูง
ปรึกษาแพทย์ก่อนดื่มแอลกอฮอล์หรือใช้ยาและผลิตภัณฑ์จากธรรมชาติใด ๆ ที่อาจส่งผลให้ร่างกายมีการตอบสนองช้าลง
ผู้ที่ตั้งครรภ์ วางแผนมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ
ปริมาณการใช้ยา Flavoxate
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
อาการถ่าย
ปัสสาวะขัด
อาการ
กลั้นปัสสาวะ
ไม่ได้ อาการ
ปัสสาวะถี่
เกินไป และภาวะกระเพาะปัสสาวะหดเกร็งมากผิดปกติจากการใช้สายสวน
ผู้ใหญ่
รับประทานยาปริมาณ 100-200 มิลลิกรัม วันละ 3-4 ครั้ง อาจลดปริมาณยาลงเมื่อมีอาการดีขึ้น
เด็ก
อายุ 12 ปีขึ้นไป ใช้ยาในปริมาณเท่ากันกับผู้ใหญ่
การใช้ยา Flavoxate
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
สามารถใช้ยาพร้อมอาหารหรือไม่พร้อมอาหารก็ได้
ต้องไม่ลืมกินยา เพื่อประสิทธิภาพสูงสุดในการรักษา
ใช้ยาอย่างต่อเนื่องตามที่แพทย์สั่งแม้อาการจะดีขึ้นแล้วก็ตาม และใช้ยาในเวลาเดิมทุกวัน
ห้ามให้ผู้อื่นใช้ยานี้ และห้ามใช้ยาของผู้อื่น
แจ้งให้แพทย์ทราบหากอาการไม่ดีขึ้นหรือแย่ลง
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินปริมาณที่กำหนด ควรแจ้งให้แพทย์ทราบทันที
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น โดยเก็บยาให้พ้นจากมือเด็กและสัตว์เลี้ยง
หากยาหมดอายุ ให้ทิ้งยาทันที หรือสอบถามวิธีการกำจัดยาอย่างถูกต้องจากเภสัชกร
ผลข้างเคียงจากการใช้ยา Flavoxate
การใช้ยา Flavoxate อาจทำให้เกิดผลข้างเคียงที่พบได้บ่อย เช่น เวียนศีรษะ ปวดศีรษะ ง่วงซึม สับสน มองเห็นไม่ชัด ปากแห้ง คอแห้ง อาเจียน ปวดท้อง ท้องไส้ปั่นป่วน เป็นต้น
อย่างไรก็ตาม หากพบผลข้างเคียงที่รุนแรงดังต่อไปนี้ ควรรีบไปพบแพทย์ทันที
อาการ
แพ้ยา
เช่น ลมพิษ หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เสียงแหบ เป็นต้น
เวียนศีรษะอย่างรุนแรง หรือหมดสติ
มีไข้ หนาวสั่น
การมองเห็นเปลี่ยนแปลง หรือระคายเคืองตาอย่างรุนแรง
หัวใจเต้นเร็ว หรือหัวใจเต้นผิดปกติ
เจ็บเวลาปัสสาวะ
สับสน ตื่นเต้นง่าย หรือประหม่าอย่างมาก
ดูเพิ่มเติมเกี่ยวกับ :