Brexpiprazole
Brexpiprazole (เบรกซ์พิพราโซล)
เป็นยารักษาโรคจิตเภทและโรคซึมเศร้า โดยออกฤทธิ์ช่วยปรับสมดุลของสารสื่อประสาทในสมอง
ทำให้คิดและเข้าใจสิ่งต่าง ๆ ได้ชัดเจนยิ่งขึ้น
รู้สึกหงุดหงิดน้อยลง ทำกิจกรรมต่าง ๆ ในชีวิตประจำวันได้มากขึ้น ลดอาการหลอน อีกทั้งยังช่วยให้ผู้ป่วยรู้สึกดี นอนหลับหรือรับประทานอาหารได้ดีขึ้น และมีเรี่ยวแรงเพิ่มมากขึ้น นอกจากนี้ ยังอาจนำมาใช้รักษาโรคอื่น ๆ ตามดุลยพินิจของแพทย์อีกด้วย
เกี่ยวกับยา Brexpiprazole
กลุ่มยา
ยาต้านอาการทางจิต
ประเภทยา
ยาตามใบสั่งแพทย์
สรรพคุณ
รักษาโรคจิตเภทและโรคซึมเศร้า
กลุ่มผู้ป่วย
ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์
ยังไม่มีการระบุหมวดหมู่สำหรับการใช้ยาในหญิงตั้งครรภ์ และยังไม่มีข้อมูลเพียงพอ
ในการศึกษาทดลองในสตรีมีครรภ์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์
คำเตือนในการใช้ยา Brexpiprazole
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบก่อนใช้ยา หากมีประวัติแพ้ยาหรือส่วนประกอบของยาชนิดนี้ รวมถึงยาและสารอื่น ๆ เพราะยาอาจมีส่วนประกอบที่ทำให้เกิดอาการแพ้ยาหรือเกิดผลข้างเคียงอื่น ๆ ตามมาได้
แจ้งให้แพทย์ทราบก่อนใช้ยา หากผู้ป่วยเคยมีประวัติทางการแพทย์ เช่น
โรคเบาหวาน
ระดับน้ำตาลในเลือดสูง โรคตับ โรคไต คอเลสเตอรอลหรือไตรกลีเซอไรด์ในเลือดสูง โรคหัวใจ ความดันโลหิตสูงหรือความดันโลหิตต่ำ ภาวะหัวใจขาดเลือด โรคหลอดเลือดสมอง ชัก หรือมีระดับเม็ดเลือดขาวต่ำ เป็นต้น
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียง หรือทำให้ยามีประสิทธิภาพลดลง
แพทย์จะตรวจสอบอาการของผู้ป่วยอยู่เสมอตั้งแต่เริ่มใช้ยาครั้งแรก เพราะผู้ป่วยบางรายอาจมีความคิดฆ่าตัวตายเมื่อเริ่มใช้ยา ทั้งนี้ ครอบครัวหรือบุคคลใกล้ชิดควรสังเกตการเปลี่ยนแปลงทางอารมณ์และอาการอื่น ๆ ของผู้ป่วยอยู่เสมอ
ยานี้อาจทำให้ร่างกาย
ขาดน้ำ
ได้ง่าย ผู้ป่วยจึงควรดื่มน้ำให้มากโดยเฉพาะในระหว่างการออกกำลังกายหรืออยู่ในสภาพแวดล้อมที่มีอุณหภูมิสูง
ยานี้อาจทำให้ระดับน้ำตาลในเลือดสูงขึ้นได้ หากผู้ป่วยเป็นโรคเบาหวาน ควรเข้ารับการตรวจวัดระดับน้ำตาลในเลือดเป็นประจำขณะที่ใช้ยา
หลีกเลี่ยงการดื่มแอลกอฮอล์ เพราะอาจทำให้เวียนศีรษะและง่วงซึมมากขึ้นได้
หลีกเลี่ยงการขับรถหรือการทำกิจกรรมที่เสี่ยงอันตรายจนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย
ผู้สูงอายุอาจไวต่อผลข้างเคียงจากตัวยาโดยเฉพาะอาการง่วงซึม เวียนศีรษะ รู้สึกคล้ายจะหมดสติ ซึ่งอาจเสี่ยงต่อการหกล้มมากกว่าปกติ
ควรลุกขึ้นจากท่านั่งหรือนอนอย่างช้า ๆ และระมัดระวังในการขึ้นลงบันไดขณะใช้ยา เพราะยาอาจทำให้ผู้ป่วยเวียนศีรษะได้
แจ้งให้แพทย์ทราบก่อนการใช้ยาหากผู้ป่วยกำลังตั้งครรภ์ เนื่องจากการใช้ยาต้านอาการทางจิตในช่วง 3 เดือนสุดท้ายของการตั้งครรภ์อาจทำให้มีปัญหาในการหายใจ การป้อนอาหาร หรือเกิดอาการถอนยาในทารกแรกเกิดได้
แต่พบได้น้อยมาก
ผู้ป่วยที่กำลังตั้งครรภ์อาจถูกติดตามผลข้างเคียงของยา Brexpiprazole ต่อทารกในครรภ์
ผู้ป่วยที่ใช้ยานี้ควรปรึกษาแพทย์ถึงความเสี่ยงต่อทารกก่อนการให้นมบุตร
ผู้ป่วยที่อายุต่ำกว่า 18 ปี ไม่ได้รับอนุญาตให้ใช้ยานี้
ผู้ป่วย
ภาวะ
สมองเสื่อม
ที่สูงอายุไม่ได้รับอนุญาตให้ใช้ยานี้ เพราะอาจเสี่ยงต่อการเสียชีวิตมากขึ้น
ปริมาณการใช้ยา Brexpiprazole
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาโรคจิตเภท
ตัวอย่างการใช้ยา Brexpiprazole เพื่อรักษารักษา
โรคจิตเภท
ผู้ใหญ่
ในวันที่ 1-4 ของการรักษา ให้เริ่มรับประทานยาปริมาณ 1 มิลลิกรัม วันละ 1 ครั้ง
วันที่ 5-7 เพิ่มปริมาณยาได้ถึง 2 มิลลิกรัม รับประทานวันละ 1 ครั้ง โดยขึ้นอยู่กับการตอบสนองและความทนต่อยาของผู้ป่วย
วันที่ 8 เพิ่มปริมาณยาได้ถึง 4 มิลลิกรัม รับประทานวันละ 1 ครั้ง
จากนั้นรับประทานยาต่อเนื่องที่ปริมาณ 2-4 มิลลิกรัม วันละ 1 ครั้ง โดยมีปริมาณสูงสุดไม่เกิน 4 มิลลิกรัม/วัน
รักษาโรคซึมเศร้า
ตัวอย่างการใช้ยา Brexpiprazole เพื่อรักษารักษา
โรคซึมเศร้า
ผู้ใหญ่
เริ่มรับประทานยาปริมาณ 0.5-1 มิลลิกรัม วันละ 1 ครั้ง และเพิ่มปริมาณยาได้ถึง 1 มิลลิกรัม รับประทานวันละ 1 ครั้ง สำหรับการปรับปริมาณยาในครั้งถัดไปควรเว้นระยะห่าง 1 สัปดาห์ แล้วจึงเพิ่มปริมาณยาจนถึง 2 มิลลิกรัม รับประทานวันละ 1 ครั้ง โดยมีปริมาณสูงสุดไม่เกิน 3 มิลลิกรัม/วัน
จากนั้นรับประทานยาต่อเนื่องที่ปริมาณ 2 มิลลิกรัม วันละ 1 ครั้ง
การใช้ยา Brexpiprazole
ยาเบรกซ์พิพราโซลมีวิธีใช้ ดังนี้
ใช้ยาตามฉลากและตามคำสั่งแพทย์อย่างเคร่งครัด ห้ามใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยใด ๆ ควรปรึกษาแพทย์หรือเภสัชกรก่อนใช้ยา
รับประทานยานี้พร้อมอาหารหรือไม่พร้อมอาหารก็ได้
ห้ามหยุดใช้ยานี้โดยปราศจากคำแนะนำจากแพทย์ และไม่ควรหยุดใช้ยาอย่างกะทันหัน เพราะอาจทำให้อาการแย่ลงได้
การใช้ยาในปริมาณมากหรือใช้ยาติดต่อกันเป็นเวลานาน ๆ อาจทำให้เกิดความผิดปกติในการเคลื่อนไหวอย่างรุนแรงโดยเฉพาะผู้ป่วยสูงอายุและผู้ป่วยโรคเบาหวาน
ผู้ป่วยอาจจะต้องรับประทานยานี้เป็นระยะเวลาหลายสัปดาห์กว่าอาการจะดีขึ้น แต่หากอาการไม่ดีขึ้นก็ควรแจ้งให้แพทย์หรือเภสัชกรทราบ
ห้ามให้ผู้อื่นใช้ยานี้ และห้ามใช้ยาของผู้อื่น
ผู้ป่วยควรรับประทานยาอย่างต่อเนื่องแม้ว่าจะรู้สึกดีขึ้นแล้วก็ตาม
หากผู้ป่วยลืมรับประทานยา ให้รับประทานทันทีที่นึกขึ้นได้ หากใกล้ถึงช่วงเวลาของยารอบถัดไปพอดี ให้ข้ามไปรับประทานยาตามเวลาปกติ โดยห้ามเพิ่มปริมาณยาเป็น 2 เท่า
หากผู้ป่วยสงสัยว่าตนเองรับประทานยาเกินกว่าปริมาณที่กำหนดควรรีบไปพบแพทย์ทันที
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง รวมถึงปรึกษาวิธีการเก็บรักษาและการกำจัดยาที่ถูกต้องจากแพทย์และเภสัชกรด้วย
ผลข้างเคียงจากการใช้ยา Brexpiprazole
โดยทั่วไปยา Brexpiprazole มักส่งผลให้เกิดผลข้างเคียง เช่น ง่วงซึม เวียนศีรษะ สั่น อยากอาหาร น้ำหนักตัวเพิ่มขึ้น รู้สึกกระสับสระส่าย อยู่ไม่สุข เป็นต้น หากอาการเหล่านี้ไม่หายไปหรือมีอาการแย่ลง ควรไปพบแพทย์เพื่อเข้ารับการตรวจวินิจฉัยเพิ่มเติมต่อไป
ทั้งนี้ ผู้ป่วยควรหยุดใช้ยาและไปปรึกษาแพทย์ หากเกิดอาการรุนแรงดังต่อไปนี้
ควบคุมการเคลื่อนไหวของกล้ามเนื้อบริเวณใบหน้าไม่ได้
เช่น การเคี้ยว การขยับริมฝีปาก การขมวดคิ้ว การเคลื่อนไหวของลิ้น การกะพริบตา การกลอกดวงตา เป็นต้น
มีปัญหาในการกลืน
รู้สึกอุ่น หรือทนต่ออากาศร้อนได้น้อย
เวียนศีรษะคล้ายจะหมดสติ
มี
ระดับ
น้ำตาลในเลือดสูง
ทำให้เกิดอาการ เช่น กระหายน้ำมาก ปัสสาวะมากขึ้น ปากแห้ง ลมหายใจมีกลิ่นผลไม้ เป็นต้น
มีระดับเซลล์เม็ดเลือดขาวต่ำ ทำให้เกิดอาการ เช่น มีไข้ เจ็บคอหรือปาก มีแผลที่ผิวหนัง ไอ หายใจลำบาก เป็นต้น
มีผลข้างเคียงต่อระบบประสาทอย่างรุนแรง เช่น กล้ามเนื้อแข็งเกร็งมาก มีไข้สูง เหงื่อออก สับสน หัวใจเต้นเร็วหรือเต้นผิดปกติ สั่น กระวนกระวาย เป็นต้น
มีสัญญาณอาการของลิ่มเลือด ทำให้เกิดอาการ เช่น อ่อนแรงหรือชาอย่างฉับพลัน มีปัญหาในการมองเห็นหรือการพูด แขนหรือขาบวมแดง เป็นต้น
เกิดแรงกระตุ้นที่ผิดปกติอย่างแรงกระตุ้นทางเพศหรือแรงกระตุ้นในการเล่นพนัน
หากผู้ป่วยบางรายเกิดอาการชักหรือมีสัญญาณของการ
แพ้ยา
เกิดขึ้นอย่างลมพิษ หายใจลำบาก ไปจนถึงมีอาการบวมบริเวณใบหน้า ริมฝีปาก ลิ้น และคอ ควรรีบไปพบแพทย์โดยด่วน
อย่างไรก็ตาม หากมีอาการแย่ลงหรือมีอาการใหม่ ๆ เกิดขึ้น เช่น มีการเปลี่ยนแปลงทางอารมณ์และพฤติกรรม วิตกกังวล ตื่นตระหนก มีปัญหาในการนอนหลับ ควบคุมอารมณ์ไม่ได้ รู้สึกหงุดหงิด  กระวนกระวายใจ กระสับกระส่าย มีอาการต่อต้าน ภาวะไฮเปอร์ ซึมเศร้ามากกว่าปกติ และมีความคิดฆ่าตัวตายหรือทำร้ายตัวเอง เป็นต้น รวมถึงพบผลข้างเคียงหรือความผิดปกติอื่น ๆ นอกเหนือจากนี้ ผู้ป่วยควรแจ้งแพทย์หรือเภสัชกรให้ทราบทันที
ดูเพิ่มเติมเกี่ยวกับ :
กลุ่มอาการทูเร็ตต์ (Tourette Syndrome)
กลุ่มอาการเทอร์เนอร์ (Turner Syndrome)
พฤติกรรมการเคลื่อนไหวผิดปกติ (Catatonia)