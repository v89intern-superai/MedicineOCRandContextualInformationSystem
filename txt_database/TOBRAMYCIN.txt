Tobramycin
Tobramycin
(โทบรามัยซิน) เป็นยาปฏิชีวนะที่ใช้ในการรักษาโรคติดเชื้อที่เกิดจากเชื้อแบคทีเรีย เช่น โรคซิสติกไฟโบรซิส ภาวะทางเดินปัสสาวะอักเสบ ภาวะติดเชื้อในดวงตา เป็นต้น โทบรามัยซินมีรูปแบบการใช้ที่หลากหลาย อย่างยาสูดพ่น ยาฉีด และยาหยอดตา ซึ่งการนำไปใช้ขึ้นอยู่กับโรคที่ต้องการรักษา อย่างไรก็ตาม การยาปฏิชีวนะอาจทำให้เกิดผลข้างเคียงได้ผู้ป่วยจึงควรใช้ยาตามคำสั่งแพทย์อย่างเคร่งครัด นอกจากนี้  แพทย์อาจใช้ยานี้ในการรักษาโรคอื่น ๆ ได้ตามดุลยพินิจของแพทย์
เกี่ยวกับยา Tobramycin
กลุ่มยา
ยาปฏิชีวนะกลุ่มอะมิโนไกลโคไซด์ (Aminoglycosides)
ประเภทยา
ยาตามใบสั่งแพทย์
สรรพคุณ
ใช้รักษาโรคซิสติกไฟโบรซิส ภาวะทางเดินปัสสาวะอักเสบ และโรคติดเชื้ออื่น ๆ
กลุ่มผู้ป่วย
เด็ก ผู้ใหญ่
รูปแบบของยา
ยาฉีดพ่น ยาฉีด ยาหยอดตา
การใช้ยาในหญิงตั้งครรภ์
ยาพ่นและยาฉีด
Category D
จากการศึกษาในมนุษย์ พบความเสี่ยง
ทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่า
ก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารก
ในครรภ์ โดยมากมักใช้ในกรณีที่จำเป็นในการช่วยชีวิต หรือใช้รักษา
โรคร้ายแรงของมารดา ซึ่งไม่สามารถใช้ยาอื่น ๆ ทดแทนได้ยาหยอดตา
Category
B จากการศึกษาในสัตว์ ไม่พบความเสี่ยงใน
การทำให้เกิดความผิดปกติของตัวอ่อนในครรภ์สัตว์ แต่ไม่มีการศึกษา
ในมนุษย์หรืออาจพบผลไม่พึงประสงค์ในสัตว์ และยังไม่พบความเสี่ยง
ในมนุษย์เมื่อใช้ในช่วงสามเดือนแรกของการตั้งครรภ์ รวมทั้งไม่มี
หลักฐานทางการศึกษาที่แสดงให้เห็นว่ามีความเสี่ยงเมื่อใช้ในช่วงหลัง
เดือนที่สามเป็นต้นไป
คำเตือนในการใช้ยา Tobramycin
การใช้ยา Tobramycin มีข้อควรระวังที่ควรศึกษาก่อนการใช้ยา ดังนี้
แจ้งให้แพทย์ทรา
บหากมีประวัติแพ้ยาหรือส่วนประกอบของยาชนิดนี้ รวมถึงยาและสารอื่น ๆ เพราะยาอาจมีส่วนประกอบที่ทำให้เกิดอาการแพ้และผลข้างเคียงอื่น ๆ ได้
แจ้งให้แพทย์หรือทันตแพทย์ทราบเกี่ยวกับยา อาหารเสริม หรือสมุนไพรทุกชนิดที่กำลังใช้อยู่ก่อนรับการรักษา โดยเฉพาะ
ยาขับปัสสาวะ
ยูเรียครึม ยาที่อาจส่งผลกระทบต่อไต การได้ยิน และระบบประสาท ยารักษาโรคมะเร็ง โรคกระดูกพรุน โรคลำไส้ และยาปฏิชีวนะชนิดอื่น ๆ
แจ้งให้แพทย์ทราบก่อนใช้ยาเกี่ยวกับประวัติการรักษาและโรคประจำตัว โดยเฉพาะภาวะแร่ธาตุในเลือดต่ำ โรคไต โรคเกี่ยวกับดวงตา โรคซิสติกไฟโบรซิส
โรคกล้ามเนื้ออ่อนแรง MG
(Myasthenia Gravis) โรคพาร์กินสัน หรือโรคกล้ามเนื้อร่วมประสาทชนิดอื่น รวมทั้งอาการผิดปกติ อย่างปัญหาทางการได้ยิน
ตาลาย
ไอ หายใจมีเสียงหวีด และแน่นหน้าอก
แจ้งให้แพทย์ทราบหาก
เพิ่งรับหรือวางแผนจะรับวัคซีนชนิดเชื้ออ่อนฤทธิ์ (Live Bacterial Vaccine) อย่างวัคซีนไข้ไทฟอยด์ เนื่องจากยา Tobramycin อาจลดประสิทธิภาพของวัคซีน
ยาโทบรามัยซินในรูปแบบยาหยอดตาอาจส่งผลให้การมองเห็นพร่ามัวชั่วคราวหลังใช้ จึงควรหลีกเลี่ยงการขับขี่ยานพาหนะ หรือทำงานที่เสี่ยงต่อการเกิดอุบัติเหตุ
ผู้สูงอายุอาจมีความเสี่ยงที่จะได้รับผลข้างเคียงจากการใช้ยาสูงกว่าคนในช่วงวัยอื่น
ผู้ที่กำลังตั้งครรภ์หรือวางแผนที่จะตั้งครรภ์ ควรแจ้งแพทย์ เนื่องจากยาโทบรามัยซินในรูปแบบฉีดและสูดพ่นอาจเป็นอันตรายต่อทารกได้ ส่วนผู้ที่ต้องการใช้ยาในรูปแบบยาหยอดตาควรปรึกษาแพทย์ก่อนการใช้
ผู้ที่กำลังให้นมบุตรควรแจ้งแพทย์ก่อนใช้ยา เนื่องจากยาโทบรามัยซินในรูปแบบฉีดและสูดพ่นสามารถส่งผ่านน้ำนม ซึ่งอาจเป็นอันตรายต่อทารกได้ ผู้ที่ใช้ยาในรูปแบบยาหยอดตาควรปรึกษาแพทย์ก่อนการใช้
ปริมาณการใช้ยา Tobramycin
รูปแบบและปริมาณของยาที่ใช้ในการรักษานั้นอาจมีความแตกต่างกันไปตามชนิดของโรคและดุลยพินิจของแพทย์ โดยยาโทบรามัยซินมีตัวอย่างการใช้ ดังนี้
โรคซิสติกไฟโบรซิส (Cystic Fibrosis)
ตัวอย่างการใช้ยา Tobramycin เพื่อรักษาการติดเชื้อในปอดที่เกิดจาก
โรคซิสติกไฟโบรซิส
มีดังนี้
ผู้ใหญ่
ใช้ยาโทบรามัยซินรูปแบบสูดพ่นผ่าน
เครื่องพ่นยา
(Nebulizer) ปริมาณ 300 มิลลิกรัมทุก 12 ชั่วโมงต่อเนื่องกัน 28 วัน จากนั้นเว้นการใช้ยา 28 วัน โดยอาจกลับมาใช้ยาในรูปแบบเดิมอีกครั้งหากจำเป็น
ภาวะทางเดินปัสสาวะอักเสบ
ตัวอย่างการใช้ยา Tobramycin เพื่อรักษาภาวะ
ทางเดินปัสสาวะอักเสบ
ระดับไม่รุนแรงจนถึงระดับกลาง มีดังนี้
ผู้ใหญ่
ใช้ยาโทบรามัยซิน ปริมาณ 2-3 มิลลิกรัมต่อน้ำหนักตัวฉีดเข้ากล้ามเนื้อ 1 ครั้ง
โรคติดเชื้ออื่น ๆ
ตัวอย่างการใช้ยา Tobramycin เพื่อรักษา
การติดเชื้อของกระเพาะอาหาร
กระดูกและข้อต่อ ผิวหนังและเนื้อเยื่ออ่อน ระบบประสาทส่วนกลาง และระบบทางเดินหายใจส่วนล่าง มีดังนี้
ผู้ใหญ่
ให้ยาโทบรามัยซิน ปริมาณ 3-5 มิลลิกรัมต่อน้ำหนักตัวผ่านการหยดยา (Infusion) เข้าสู่หลอดเลือดดำ โดยแบ่งการให้เป็น 3-4 ครั้งต่อวัน ครั้งละ 20-60 นาที ระยะเวลาการรักษาโดยทั่วไปอยู่ที่ 7-10 วัน
เด็ก
ให้ยาโทบรามัยซิน ปริมาณ 6-7.5 มิลลิกรัมต่อน้ำหนักตัวผ่านการหยดยาเข้าสู่หลอดเลือดดำ โดยแบ่งการให้เป็น 3-4 ครั้งต่อวัน ระยะเวลาการรักษาโดยทั่วไปอยู่ที่ 7-10 วัน ในกรณีที่รักษาเด็กทารก ให้ยา Tobramycin ปริมาณ 4 มิลลิกรัมต่อน้ำหนักตัว และแบ่งการให้เป็น 2 ครั้งต่อวัน
การติดเชื้อในดวงตา
ตัวอย่างการใช้ยา Tobramycin เพื่อรักษาการติดเชื้อในดวงตา มีดังนี้
ผู้ใหญ่
ใช้ยาโทบรามัยซินรูปแบบยาหยอดตาความเข้มข้น 0.3 เปอร์เซ็นต์ 1 หยดหยอดลงในดวงตาที่มีการติดเชื้อ 2 ครั้งต่อวัน หากอาการติดเชื้อรุนแรง วันแรกของการใช้ให้เพิ่มจำนวนการหยอดเป็น 4 ครั้ง และปรับเหลือ 2 ครั้งต่อวันในวันถัด ๆ ไป
หากใช้ยาโทบรามัยซินรูปแบบขี้ผึ้งความเข้มข้น 0.3 เปอร์เซ็นต์ บีบยาเป็นแนวยาวประมาณ
0.5 นิ้ว บริเวณด้านในหนังตาล่างของ
ดวงตาข้างที่ติดเชื้อ 2-3 ครั้งต่อวัน หากการติดเชื้อรุนแรงอาจทายาดังกล่าวทุก 3-4 ชั่วโมง
การใช้ยา Tobramycin
ยาโทบรามัยซินมีวิธีการใช้ ดังนี้
อ่านใบกำกับยาโดยละเอียดก่อนการใช้และปฏิบัติตามคำแนะนำของแพทย์และเภสัชกรอย่างเคร่งครัด หากมีข้อสงสัยให้ถามแพทย์และเภสัชกรเท่านั้น
ควรใช้ยา Tobramycin อย่างต่อเนื่องตามที่แพทย์สั่ง แม้ว่าไม่มีอาการของโรคแล้ว เนื่องจากการหยุดยาก่อนกำหนดอาจส่งผลต่อการรักษาครั้งต่อไปได้
ผู้ที่ฉีดยาหรือใช้ยาด้วยตนเอง ควรใช้ยาอย่างต่อเนื่องและใช้ในเวลาเดียวกันของทุกวัน เพื่อผลการรักษาที่ดีที่สุด
โดยปกติแพทย์จะเป็นผู้ฉีดยาโทบรามัยซิน หากต้องการรักษาตัวที่บ้าน ผู้ป่วยจำเป็นต้องเรียนวิธีการฉีดยาที่ถูกต้องจากบุคลากรทางการแพทย์
หากยา Tobramycin รูปแบบฉีดมีตะกอนหรือมีสีต่างไปจากเดิม ห้ามใช้โดยเด็ดขาด
หากลืมฉีดยา ควรฉีดยาทันทีที่นึกได้ แต่ถ้าใกล้เวลาฉีดยาครั้งถัดไปสามารถข้ามไปฉีดยาครั้งถัดไปได้เลยโดยไม่ต้องเพิ่มปริมาณยา
ควรใช้ยาโทบรามัยซิน กับเครื่องพ่นยาที่ออกแบบโดยเฉพาะเท่านั้น
ควรกำจัดเสมหะด้วยการทำกายภาพบําบัดทรวงอก (Chest Physiotherapy) หรือวิธีอื่น ๆ ก่อนการใช้เครื่องพ่นยาทุกครั้ง
ห้ามกลืนยา เมื่อใช้ยาโทบรามัยซินผ่านเครื่องพ่นยา
หากบรรจุภัณฑ์ยาแบบสูดพ่น มีตะกอน มีสีขุ่น หรือบรรจุภัณฑ์ยาอยู่ในสภาพไม่สมบูรณ์ ห้ามใช้ยาโดยเด็ดขาด
ยาโทบรามัยซินแบบสูดพ่นอาจมีสีเข้มขึ้นตามอุณหภูมิและเวลาที่เก็บรักษา ซึ่งสามารถใช้ได้ตามปกติ
ใส่บรรจุภัณฑ์ยาโทบรามัยซินสำหรับสูดพ่นไว้ในเครื่องพ่นยาเมื่อต้องการใช้เท่านั้น
เก็บเครื่องพ่นยาไว้ในอุณหภูมิห้อง ห่างจากความชื้นและความร้อน
หากลืมสูดพ่นยาควรใช้ยาทันทีที่นึกได้โดยไม่ต้องเพิ่มปริมาณยา แต่ไม่ควรเกิน 6 ชั่วโมง หากเกินกว่านี้ควรปรึกษาแพทย์
ก่อนใช้ยา Tobramycin ในรูปแบบยาหยอดตาหรือขี้ผึ้ง ควรล้างมือให้สะอาดทุกครั้ง และไม่ควรให้ปลายหลอดยาหยอดตาอยู่ใกล้ดวงตามากเกินไป
ห้ามทาหรือหยอดตาในขณะสวมคอนแทคเลนส์ และหมั่นทำความสะอาดคอนแทคเลนอย่างถูกวิธี
หากใช้ยาหยอดตาชนิดอื่นร่วมด้วย ควรยาใช้ชนิดนี้ก่อนและรอ 5-10 นาทีก่อนใช้ยาอื่น
หากลืมทายา ควรทาทันทีที่นึกได้ แต่ถ้าใกล้เวลาทายาครั้งถัดไปสามารถทายาได้เลยโดยไม่ต้องเพิ่มปริมาณยา
ยาโทบรามัยซินรูปแบบฉีดควรจัดเก็บในอุณหภูมิ 20-25 องศาเซลเซียส รูปแบบสูดพ่นควรจัด
เก็บในอุณหภูมิ 2-
8 องศาเซลเซียส และรูปแบบยาหยอดตาหรือขี้ผึ้งควรจัดเก็บในอุณหภูมิ 8-7 องศาเซลเซียส โดยทั้งหมดนี้ควรเก็บให้ห่างจากความร้อนและแสงแดด
หาก
ได้รับยาเกินขนาด
และเกิดอาการ
อย่างหมดสติหรือหายใจลำบาก ควรรีบพาผู้ป่วยไปโรงพยาบาลทันที
หากใช้ยาแล้วอาการไม่ทุเลาหรืออาการรุนแรงขึ้น ควรไปพบแพทย์
ผลข้างเคียงจากการใช้ยา Tobramycin
ยาโทบรามัยซินอาจทำให้เกิดผลข้างเคียงได้ โดยอาจแบ่งตามรูปแบบของยา ดังนี้
ยารูปแบบสูดพ่น
ผลข้างเคียงที่พบได้ทั่วไปจากการสูดพ่นยาโทบรามัยซิน เช่น เลือดกำเดาไหล เป็นไข้ หายใจลำบาก
น้ำมูกเปลี่ยนสี
เสียงเปลี่ยน จาม และคัดจมูก เป็นต้น นอกจากนี้ ยังอาจเกิดผลข้างเคียงอื่นซึ่งพบได้น้อย อย่างเจ็บหน้าอก สั่น มีปัญหาทางการได้ยิน มีเสียงในหู ต่อมน้ำเหลืองโต เจ็บคอ เหนื่อยล้า ไม่มีแรง แผลในปาก มีเลือดออกหรือรอยช้ำโดยไม่ทราบสาเหตุ
ยารูปแบบฉีด
ยาโทบรามัยซินรูปแบบฉีดอาจทำให้เกิดอาการคลื่นไส้อาเจียน ปวดท้อง เบื่ออาหาร ปวดบริเวณที่ฉีดยา หากอาการเหล่านี้รุนแรงขึ้นหรือไม่หายควรแจ้งเภสัชกร แต่ถ้าเกิดผลข้างเคียงรุนแรง เช่น รู้สึกชา เป็นเหน็บ กล้ามกระตุก กล้ามเนื้ออ่อนแรง หรือมีอาการชัก ควรพาผู้ป่วยส่งโรงพยาบาลทันที
บางกรณี ยาโทบรามัยซินอาจทำให้เกิดอาการท้องเสียได้ในช่วงหลังจากการใช้ยา และหากมีอาการปวดท้อง ท้องเสียต่อเนื่อง หรือ
อุจจาระปนเลือด
ควรไปพบแพทย์ทันที นอกจากนี้ การใช้ยานี้ในระยะยาวอาจทำให้เกิดโรคเชื้อราในช่องปากได้
ยารูปแบบยาหยอดตาและขี้ผึ้ง
การใช้ยารูปแบบนี้อาจทำให้เกิดผลข้างเคียง อย่างระคายเคืองตา น้ำตาไหล ตาแดง คันเปลือกตา ซึ่งหากอาการเหล่านี้รุนแรงขึ้นหรือไม่หายควรไปพบแพทย์ นอกจากนี้ การใช้ยา Tobramycin หยอดตาเป็นเวลานานยังอาจทำให้เกิดเชื้อราในดวงตาได้ จึงไม่ควรใช้ยาเกินระยะเวลาที่แพทย์สั่ง
อย่างไรก็ตาม อาการเหล่านี้เป็นเพียงส่วนหนึ่งของผลข้างเคียงของยา Tobramycin ดังนั้น หากมีอาการอื่น ๆ เกิดขึ้นหลังจากการใช้ยา ควรแจ้งแพทย์ให้ทราบ
นอกจากนี้ ยาโทบรามัยซินก็อาจทำให้เกิดอาการ
แพ้ยา
อย่างผื่นแดงคัน อาการบวมตามใบหน้า ปาก ลำคอ เวียนศีรษะอย่างรุนแรง หรือหายใจลำบาก แม้ว่าอาการเหล่านี้อาจพบ
ได้น้อย
แต่หากเกิดขึ้นควรไปพบแพทย์ทันที
ดูเพิ่มเติมเกี่ยวกับ :
ซิสติก ไฟโบรซิส (Cystic Fibrosis)
ปัสสาวะบ่อยตอนกลางคืน