Meclizine
Meclizine (เมคลิซีน)
หรือ Meclozine (เมโคลซีน)
เป็นยารักษาและป้องกันอาการคลื่นไส้ อาเจียน เวียนศีรษะจากเมารถ รวมถึงบรรเทาอาการบ้านหมุนจากโรคที่ส่งผลต่อหูชั้นใน โดยตัวยาจะลดการออกฤทธิ์ของสารฮิสตามีนที่ทำให้ร่างกายเกิดอาการวิงเวียนและอาการแพ้ บางกรณีอาจนำมาใช้รักษาภาวะสุขภาพอื่น ๆ ตามดุลยพินิจของแพทย์
เกี่ยวกับยา Meclizine
กลุ่มยา
ยาต้านฮิสตามีน
ประเภทยา
ยาตามใบสั่งแพทย์ ยาที่หาซื้อได้เอง
สรรพคุณ
รักษาและป้องกันอาการเมารถ บรรเทาอาการบ้านหมุน
กลุ่มผู้ป่วย
เด็กที่มีอายุ 12 ปี ขึ้นไป ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์
Category B
จากการศึกษาในสัตว์ ไม่พบความเสี่ยงในการทำให้เกิด
ความผิดปกติของตัวอ่อนในครรภ์สัตว์ แต่ไม่มีการศึกษาในมนุษย์หรือ
อาจพบผลไม่พึงประสงค์ในสัตว์ และยังไม่พบความเสี่ยงในมนุษย์เมื่อ
ใช้ในช่วงสามเดือนแรกของการตั้งครรภ์ รวมทั้งไม่มีหลักฐานทางการ
ศึกษาที่แสดงให้เห็นว่า มีความเสี่ยงเมื่อใช้ในช่วงหลังเดือนที่สามเป็นต้นไป
คำเตือนในการใช้ยา Meclizine
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบก่อนใช้ยา หากมีประวัติ
แพ้ยา
หรือส่วนประกอบของยาชนิดนี้ รวมถึงยาและสารอื่น ๆ เพราะยาอาจมีส่วนประกอบที่ทำให้เกิดอาการแพ้ยาหรือเกิดผลข้างเคียงอื่น ๆ ตามมา
แจ้งให้แพทย์ทราบก่อนใช้ยา หากผู้ป่วยเคยมีประวัติทางการแพทย์ เช่น โรคตับ โรคไต โรคหัวใจ โรคหืด ต้อหิน ต่อมลูกหมากโต ชัก ไทรอยด์เป็นพิษ ปัญหาเกี่ยวกับกระเพาะอาหารหรือลำไส้ ปัญหาเกี่ยวกับการปัสสาวะ เป็นต้น
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียง หรือทำให้ยามีประสิทธิภาพลดลง เช่น ยาแก้หวัด
ยาแก้แพ้
ยานอนหลับ ยาแก้ปวด ยาคลายกล้ามเนื้อ ยารักษาโรควิตกกังวล โรคซึมเศร้า และยากันชัก เป็นต้น
ผู้ป่วยควรระมัดระวังในขณะขับขี่ยานพาหนะ ใช้เครื่องจักร หรือทำกิจกรรมที่ต้องตื่นตัวอยู่ตลอดเวลา เนื่องจากยานี้อาจส่งผลให้ประสิทธิภาพในการคิดหรือการตอบสนองลดลง
ควรงดการดื่มแอลกอฮอล์ในขณะใช้ยานี้ เพราะอาจเสี่ยงต่อการเกิดผลข้างเคียงมากขึ้น
แจ้งให้แพทย์ทราบขณะที่ใช้ยานี้ หากผู้ป่วยต้องเข้ารับการผ่าตัดใด ๆ
ผู้ป่วยเด็กและผู้สูงอายุอาจไวต่อผลข้างเคียงของยามากกว่าปกติ โดยเด็กอาจรู้สึกตื่นตัวหรือกระวนกระวาย ในขณะที่ผู้สูงอายุอาจมีอาการเวียนศีรษะ สับสน มีปัญหาในการปัสสาวะ และอาจเสี่ยงต่อการหกล้มมากขึ้น
ผู้ป่วยที่กำลังตั้งครรภ์หรือวางแผนจะมีบุตร ควรปรึกษาแพทย์ถึงผลดีผลเสีย และความเสี่ยงต่อทารกก่อนการใช้ยานี้
ผู้ป่วยที่กำลังให้นมบุตรควรแจ้งให้แพทย์ทราบก่อนใช้ยา เพราะยาอาจซึมผ่านน้ำนมมารดาและส่งผลกระทบต่อทารกได้
ยาเมคลิซีนไม่ควรใช้ในเด็กที่มีอายุต่ำกว่า 12 ปี
ปริมาณการใช้ยา Meclizine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
บรรเทาอาการบ้านหมุน
ตัวอย่างการใช้ยา Meclizine เพื่อบรรเทาอาการ
บ้านหมุน
ผู้ใหญ่
รับประทานยาปริมาณ 25-100 มิลลิกรัม/วัน อาจแบ่งรับประทานหลายครั้งในแต่ละวัน โดยปริมาณการใช้ยาจะขึ้นอยู่กับการตอบสนองต่อยาของผู้ป่วย
เด็กอายุ 12 ปี ขึ้นไป
รับประทานยาในปริมาณเดียวกันกับผู้ใหญ่
รักษาและป้องกันอาการเมารถ
ตัวอย่างการใช้ยา Meclizine เพื่อรักษาอาการ
เมารถ
ผู้ใหญ่
เริ่มรับประทานยาปริมาณ
25-50 มิลลิกรัม/วัน ก่อนการเดินทาง 1 ชั่วโมง และอาจรับประทานยาซ้ำอีกครั้งภายใน 24 ชั่วโมง หากจำเป็น
เด็กอายุ 12 ปี ขึ้นไป
รับประทานยาในปริมาณเดียวกันกับผู้ใหญ่
การใช้ยา Meclizine
วิธีการใช้ยาเพื่อความปลอดภัย มีดังนี้
ใช้ยาตามฉลากและตามคำสั่งแพทย์อย่างเคร่งครัด ห้ามใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยใด ๆ ควรปรึกษาแพทย์หรือเภสัชกรก่อนใช้ยา
รับประทานยานี้พร้อมอาหารหรือไม่พร้อมอาหารก็ได้
ผู้ป่วยที่ใช้ยาเพื่อป้องกันอาการเมารถ ควรรับประทานยามื้อแรกก่อนออกเดินหรือทำกิจกรรมใด ๆ ที่ส่งผลให้เมารถประมาณ 1 ชั่วโมง
ผู้ป่วยที่ใช้ยาเพื่อรักษาอาการบ้านหมุนอาจต้องรับประทานยาบ่อยครั้งตามคำสั่งของแพทย์
ห้ามผู้ป่วยใช้ยาเกินปริมาณที่ระบุบนฉลากหรือใช้ยาจนบ่อยเกินความจำเป็น
หากผู้ป่วยต้องรับประทานยาเป็นประจำแต่ลืมใช้ยา ให้ใช้ทันทีที่นึกขึ้นได้ หากใกล้ช่วงเวลาของยารอบถัดไปพอดี ให้ข้ามไปใช้ยาตามเวลาปกติ แต่ห้ามเพิ่มปริมาณยาเป็น 2 เท่า
หากผู้ป่วยสงสัยว่าตนเองรับประทานยาเกินกว่าปริมาณที่กำหนด ควรรีบไปพบแพทย์ทันที
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด รวมทั้งเก็บยาให้ห่างจากมือเด็กและสัตว์เลี้ยง
ผลข้างเคียงจากการใช้ยา Meclizine
โดยทั่วไปยาเมคลิซีนอาจส่งผลให้ผู้ป่วยปวดศีรษะ
อาเจียน
ปากแห้ง รู้สึกเพลียหรือง่วงซึม ซึ่งหากมีอาการมากหรืออาการแย่ลง ควรไปพบแพทย์เพื่อเข้ารับการตรวจวินิจฉัยเพิ่มเติม ทั้งนี้ ผู้ป่วยควรหยุดใช้ยาและไปปรึกษาแพทย์ทันที หากเกิดอาการรุนแรง เช่น
มีอาการแพ้ยา เช่น มีผื่นคัน ลมพิษ หายใจลำบาก มีอาการบวมบริเวณใบหน้า ริมฝีปาก ลิ้น หรือลำคอ เป็นต้น
สภาวะทางอารมณ์เปลี่ยนไปจากปกติ เช่น รู้สึกกระสับกระส่ายหรือสับสน
หัวใจเต้นเร็วหรือรู้สึกใจสั่น
มือสั่น
ปัสสาวะออกยาก
ชัก
อย่างไรก็ตาม ผู้ป่วยบางรายอาจไม่มีผลข้างเคียงใด ๆ หรือมีอาการเพียงเล็กน้อย แต่หากผู้ป่วยรายใดมีความกังวลใจ รวมทั้งพบผลข้างเคียงหรือความผิดปกติอื่น ๆ นอกเหนือจากนี้ ควรแจ้งให้แพทย์หรือเภสัชกรทราบเช่นกัน
ดูเพิ่มเติมเกี่ยวกับ :
บ้านหมุน (Vertigo)
เมารถ
แพ้ถั่วเหลือง