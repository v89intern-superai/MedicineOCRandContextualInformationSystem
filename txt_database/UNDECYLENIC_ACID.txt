Undecylenic Acid (อันดีไซลีนิก แอซิด)
Undecylenic Acid (อันดีไซลีนิก แอซิด)
คือ ยาต้านเชื้อราที่ใช้ทาภายนอก ออกฤทธิ์ป้องกันการเจริญเติบโตของเชื้อรา นำมาใช้รักษาการติดเชื้อราบริเวณผิวหนัง เช่น น้ำกัดเท้า สังคัง ผื่นผ้าอ้อม เป็นผด เหงื่อออกมากบริเวณขาหนีบ อาการคัน แสบ และการเสียดสีของผิวหนัง เป็นต้น และอาจใช้รักษาโรคอื่น ๆ ตามดุลยพินิจของแพทย์ด้วย
ยา Undecylenic Acid มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Undecylenic Acid
กลุ่มยา
ยาต้านเชื้อรา
ประเภทยา
ยาตามใบสั่งแพทย์ ยาที่หาซื้อได้เอง
สรรพคุณ
รักษาการติดเชื้อรา
กลุ่มผู้ป่วย
ผู้ใหญ่ เด็ก
รูปแบบของยา
ยาใช้ภายนอก
คำเตือนในการใช้ยา Undecylenic Acid
แจ้งให้แพทย์ทราบก่อนใช้ยาหากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้
ผู้ที่ตั้งครรภ์ วางแผนมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ
ห้ามใช้ยานี้กับเด็กโดยไม่ปรึกษาแพทย์ก่อน
ปริมาณการใช้ยา Undecylenic Acid
ปริมาณและระยะเวลาในการใช้ยาขึ้นอยู่กับลักษณะการติดเชื้อและดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาการติดเชื้อรา
ยาชนิดโฟม ผงแป้ง ขี้ผึ้ง หรือสารละลาย
เด็กอายุ 2 ปีขึ้นไป และผู้ใหญ่
ทายาลงบนบริเวณผิวหนังที่ติดเชื้อวันละ 2 ครั้ง
ยาชนิดครีม
เด็กอายุ 2 ปีขึ้นไป และผู้ใหญ่
ทายาลงบนบริเวณผิวหนังที่ติดเชื้อเมื่อจำเป็นหรือตามที่แพทย์สั่ง
การใช้ยา Undecylenic Acid
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ควรล้างมือก่อนและหลังใช้ยา
ควรทำความสะอาดผิวบริเวณที่ติดเชื้อให้สะอาดและแห้งก่อนใช้ยา
หากต้องใช้ยาชนิดผงแป้งบริเวณเท้า ควรโรยยาให้ทั่วทั้งเท้า ระหว่างนิ้วเท้า ในถุงเท้าและในรองเท้า โดยระมัดระวังและไม่สูดยาเข้าไป
หลีกเลี่ยงการใช้ผ้าพันแผลปิดทับผิวหนังในบริเวณที่ทายา
หลีกเลี่ยงการสวมใส่เสื้อผ้าที่รัดรูปจนเกินไป หรือไม่สวมใส่เสื้อผ้าที่ระบายอากาศไม่ดี เพราะอาจทำให้เกิดความอับชื้นได้
ใช้ยาจนครบกำหนดตามที่แพทย์สั่ง แม้อาการจะดีขึ้นแล้วก็ตาม
อาจต้องใช้ยาเป็นเวลาประมาณ 4 สัปดาห์ขึ้นไปอาการจึงจะดีขึ้น โดยผู้ป่วยต้องใช้ยาอย่างต่อเนื่องตามที่แพทย์สั่ง และหากอาการไม่ดีขึ้นภายใน 2-4 สัปดาห์ ให้ไปพบแพทย์
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินปริมาณที่กำหนด ควรแจ้งให้แพทย์ทราบทันที
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น โดยปิดฝายาให้สนิทเมื่อไม่ได้ใช้ สำหรับยาชนิดฉีดพ่นหรือแอโรซอล (Aerosol) ควรเก็บให้ห่างจากไฟและความร้อน เพราะอาจทำให้กระป๋องสเปรย์ระเบิดได้
ผลข้างเคียงจากการใช้ยา Undecylenic Acid
ยา Undecylenic Acid อาจก่อให้เกิดผลข้างเคียงได้ แต่มักพบได้น้อย เช่น เป็นแผลพุพอง ผิวลอก คัน แดง ผิวแห้ง และระคายเคือง เป็นต้น แต่หากพบผลข้างเคียงที่รุนแรงจากการใช้ยา Undecylenic Acid ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม หรือคอบวม เป็นต้น
ผิวไหม้อย่างรุนแรง หรือมีผื่นขึ้น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :