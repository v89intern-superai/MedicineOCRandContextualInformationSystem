เลฟลูโนไมด์ (Leflunomide)
Leflunomide (เลฟลูโนไมด์)
เป็นยาที่ใช้รักษาโรคข้ออักเสบรูมาตอยด์ (Rheumatoid Arthritis) และโรคข้ออักเสบสะเก็ดเงิน (Psoriatic Arthritis) โดยตัวยาจะช่วยลดอาการบวม อาการอักเสบ อาการปวดตามข้อ และชะลอความรุนแรงของอาการต่าง ๆ ที่เกิดขึ้น นอกจากนี้ อาจใช้รักษาโรคอื่นตามดุลยพินิจของแพทย์
เกี่ยวกับยา
Leflunomide
กลุ่มยา
ยากลุ่ม Disease Modifying Anti-Rheumatic Drugs (DMARDs)
ประเภทยา
ยาตามใบสั่งแพทย์
สรรพคุณ
รักษาโรคข้ออักเสบรูมาตอยด์และโรคข้ออักเสบสะเก็ดเงิน
กลุ่มผู้ป่วย
ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category X
ห้ามใช้ในสตรีมีครรภ์หรือในสตรีที่อาจตั้งครรภ์ เพราะจากการศึกษาในมนุษย์และสัตว์แสดงให้เห็นว่า ทำให้เกิดความผิดปกติของทารกในครรภ์มนุษย์และตัวอ่อนในครรภ์สัตว์ หรือพบหลักฐานยืนยันว่า เกิดความเสี่ยงที่อันตรายต่อทารกในครรภ์ การใช้ยามีความเสี่ยงในการเกิดความผิดปกติสูงกว่าประโยชน์ที่อาจได้รับอย่างชัดเจน สำหรับผู้ให้นมบุตร ห้ามให้นมบุตรในระหว่างการใช้ยา เนื่องจากตัวยาอาจปะปนไปกับน้ำนม
คำเตือนในการใช้ยา
Leflunomide
ข้อควรทราบเพื่อความปลอดภัยก่อนการใช้ยา Leflunomide มีดังนี้
แจ้งให้แพทย์และเภสัชกรทราบหากมีอาการแพ้ยา Leflunomide และยาชนิดอื่น หรือมีอาการแพ้สารอื่น ๆ ในตัวยา โดยผู้ป่วยสามารถสอบถามแพทย์หรือเภสัชกรถึงส่วนประกอบของยา Leflunomide ก่อนการใช้
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เช่น ยาแก้ปวด ยาไรแฟมพิซิน (Rifampicin) ยาออราโนฟิน (Auranofin) ยาลดคอเลสเตอรอล ยารักษาโรคหัวใจ ยารักษาโรคมะเร็ง
ยากดภูมิคุ้มกัน
และยาต้านการแข็งตัวของเลือด เป็นต้น
แจ้งให้แพทย์ทราบถึงประวัติทางการแพทย์ โดยเฉพาะผู้ที่ป่วยด้วยภาวะความดันโลหิตสูง โรคมะเร็ง โรคตับ โรคไต วัณโรค โรคเลือด โรคปอด โรคหัวใจ โรคเบาหวาน มีความผิดปกติของระบบภูมิคุ้มกัน เคยติดเชื้ออย่างรุนแรง และเกิดการติดเชื้อบ่อยครั้ง
ยา Leflunomide อาจลดประสิทธิภาพการต้านการติดเชื้อของร่างกาย ผู้ป่วยควรแจ้งให้แพทย์ทราบทันทีหากมีอาการติดเชื้อ เช่น มีอาการคล้ายหวัด ไอ เจ็บคอ
มี
ไข้
ผิวแดง บวมหรืออุ่น รู้สึกเจ็บเมื่อปัสสาวะ ปัสสาวะลำบากหรือบ่อยผิดปกติ เป็นต้น
ควรวัดความดันโลหิตอย่างสม่ำเสมอในระหว่างการใช้ยา Leflunomide เนื่องจากตัวยาอาจส่งผลให้ความดันโลหิตสูงขึ้น
เนื่องจากยังไม่ทราบแน่ชัดว่ายา Leflunomide จะส่งผลต่ออสุจิหรือไม่ ผู้ป่วยชายที่อยู่ในระหว่างใช้ยานี้และต้องการมีบุตร ควรแจ้งให้แพทย์ทราบก่อน
ควรคุมกำเนิดในระหว่างที่ใช้ยาและหลังการใช้ยาจนกว่าผลตรวจเลือดจะไม่มียา Leflunomide ตกค้างอยู่ โดยอาจปรึกษาแพทย์ถึงวิธีการคุมกำเนิดที่เหมาะสมต่อตนเองมากที่สุด ผู้ป่วยหญิงหากตั้งครรภ์หรือสงสัยว่ากำลังตั้งครรภ์ควรแจ้งให้แพทย์ทราบทันที
ห้ามให้นมบุตรในระหว่างการใช้ยา Leflunomide เนื่องจากตัวยาอาจปะปนไปกับน้ำนม
หลีกเลี่ยงการใกล้ชิดกับผู้ป่วยหรือผู้ที่มีภาวะติดเชื้อในระหว่างใช้ยานี้
การใช้ยา Leflunomide อาจทำให้รู้สึกเวียนศีรษะและง่วงซึม ผู้ป่วยควรหลีกเลี่ยงการขับรถ การทำกิจกรรมที่ต้องตื่นตัวและการใช้เครื่องจักร รวมทั้งควรจำกัดปริมาณการดื่มเครื่องดื่มแอลกอฮอล์ในระหว่างใช้ยานี้
ไม่ควรเข้ารับการฉีดวัคซีนในระหว่างที่ใช้ยาโดยไม่ได้ปรึกษาแพทย์ก่อน และควรหลีกเลี่ยงการใกล้ชิดกับผู้ที่เพิ่งรับการฉีดวัคซีนไข้หวัดใหญ่หรือวัคซีน
โปลิโอ
เพราะการรับเชื้อโรคเข้าสู่ร่างกายอาจทำให้ผู้ป่วยเกิดการติดเชื้ออย่างรุนแรง
ปริมาณการใช้ยา Leflunomide
ตัวอย่างการใช้ยา Leflunomide เพื่อรักษาโรคข้ออักเสบรูมาตอยด์และโรคข้ออักเสบสะเก็ดเงินในผู้ใหญ่ ให้เริ่มรับประทานยาปริมาณ 100 มิลลิกรัม/วัน เป็นเวลา 3 วัน จากนั้นให้ยาในปริมาณคงที่วันละ 10–20 มิลลิกรัม/วัน
การใช้ยา Leflunomide
เพื่อความปลอดภัยในการใช้ยา Leflunomide ควรปฏิบัติตามคำแนะนำต่อไปนี้
ควรใช้ยาตามคำสั่งแพทย์หรือคำแนะนำบนฉลากยาอย่างเคร่งครัด ผู้ป่วยไม่ควรปรับปริมาณยาเองหรือหยุดใช้ยาเองแม้อาการจะดีขึ้นแล้ว หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
รับประทานยา Leflunomide พร้อมอาหารหรือไม่พร้อมอาหารก็ได้ โดยให้รับประทานยาในเวลาเดิมทุกวัน เพื่อป้องกันการลืมรับประทานยา
เมื่อสิ้นสุดการรักษา แพทย์อาจพิจารณาใช้ยาชนิดอื่น ๆ เพื่อขับยา Leflunomide ที่ตกค้างอยู่ออกจากร่างกายในผู้ป่วยบางคน
ควรนำตัวผู้ป่วยส่งโรงพยาบาลโดยเร็วที่สุดหากรับประทานยาเกินขนาด โดยมักจะพบอาการผิดปกติ เช่น ปวดท้อง
ท้องเสีย
ผิวหรือตาเหลือง เลือดออกง่ายหรือผิวช้ำง่าย ผิวซีด และปัสสาวะเป็นสีเข้ม
หากผู้ป่วยลืมรับประทานยา ควรรับประทานทันทีที่นึกขึ้นได้ หากใกล้ช่วงเวลาของการรับประทานในครั้งต่อไป ให้ข้ามไปรับประทานยาครั้งต่อไปตามช่วงเวลาเดิม ห้ามเพิ่มปริมาณการรับประทานยาเป็น 2 เท่าเพื่อทดแทน หากลืมรับประทานยาบ่อย ควรแจ้งให้แพทย์หรือเภสัชกรทราบ
เก็บยาไว้ในบรรจุภัณฑ์อย่างมิดชิดและเก็บไว้ในอุณหภูมิห้อง โดยให้ห่างจากมือเด็ก ความชื้น ความร้อนและอากาศเย็นจัด หากยาหมดอายุ ควรนำไปกำจัดอย่างเหมาะสม
ผลข้างเคียงจากการใช้ยา Leflunomide
ยา Leflunomide อาจก่อให้เกิดผลข้างเคียงทั่วไป เช่น เวียนศีรษะ อ่อนแรง เกิดผื่นคันเล็กน้อย คลื่นไส้ ปวดท้อง ท้องเสีย ปวดหลัง ปวดศีรษะ
ผมร่วง
หรือผมบาง และความดันโลหิตเพิ่มสูงขึ้น หากอาการแย่ลงหรือมีอาการติดต่อกันเป็นเวลานาน ควรแจ้งให้แพทย์ทราบ
อย่างไรก็ตาม ควรไปพบแพทย์เพื่อเข้ารับการรักษาโดยเร็วหากมีอาการต่อไปนี้
มีอาการแพ้ยา เช่น เวียนศีรษะอย่างรุนแรง หายใจหรือกลืนลำบาก บวมในบริเวณริมฝีปาก ลิ้น ใบหน้าและคอ มีไข้ เป็นต้น
เกิดอาการภูมิแพ้ผิวหนังอย่างรุนแรง โดยผู้ป่วยจะแสบตา เกิดผื่นเป็นจุดขนาดเล็กสีแดงและอาจเป็นสีแดงคล้ำกระจายไปทั่วร่างกาย ผิวลอกหรือเกิดแผล มีไข้หรือเจ็บคอ
ชาหรือแสบบริเวณมือหรือเท้า
หายใจเป็นเสียงหวีดหรือหายใจไม่อิ่ม
ไอแห้ง
เจ็บหรือแน่นหน้าอกกะทันหัน หัวใจเต้นเร็วผิดปกติ
การมองเห็นเปลี่ยนแปลง
เกิดจุดสีแดงหรือม่วงตามผิวหนัง ผิวช้ำง่าย และเลือดไหลมากกว่าผิดปกติ
มีอาการติดเชื้อ เช่น รู้สึกไม่สบาย เกิดแผลในปาก เหงือกบวมแดง กลืนลำบาก หนาวสั่น มีไข้ เจ็บคอหรืออ่อนแรงกะทันหัน
ตับทำงานผิดปกติ ส่งผลให้มีอาการปวดท้องช่วงบน ผิวหรือตาเหลือง คัน เบื่ออาหาร เหนื่อย ปัสสาวะเป็นสีเข้มหรืออุจจาระมีสีคล้ายดิน
ดูเพิ่มเติมเกี่ยวกับ :
ข้ออักเสบสะเก็ดเงิน (Psoriatic Arthritis)
รูมาตอยด์ (Rheumatoid Arthritis)