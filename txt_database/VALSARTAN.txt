วาลซาร์แทน (Valsartan)
Valsartan (วาลซาร์แทน)
เป็นยารักษาภาวะความดันโลหิตสูงในผู้ใหญ่และเด็กที่มีอายุ 6 ปีขึ้นไป รวมถึงภาวะหัวใจวายในผู้ใหญ่และลดความเสี่ยงของการเสียชีวิตจากภาวะหัวใจขาดเลือด โดยยาจะออกฤทธิ์ช่วยให้หลอดเลือดขยายหรือคลายตัว ทำให้ความดันโลหิตลดระดับลง ซึ่งอาจช่วยป้องกันการเกิดโรคหลอดเลือดสมอง ภาวะหัวใจขาดเลือด และปัญหาเกี่ยวกับไตได้ นอกจากนี้ แพทย์ยังอาจนำ Valsartan มาใช้รักษาอาการอื่น ๆ ตามดุลยพินิจอีกด้วย
เกี่ยวกับยา Valsartan
กลุ่มยา
ยาปิดกั้นการทำงานของแองจิโอเทนซิน รีเซฟเตอร์ (Angiotensin Receptor Blockers: ARBs)
ประเภทยา
ยาตามใบสั่งแพทย์
สรรพคุณ
รักษาภาวะความดันโลหิตสูง ภาวะหัวใจวาย ช่วยลดความเสี่ยงการเสียชีวิตจากภาวะหัวใจขาดเลือด
กลุ่มผู้ป่วย
เด็กอายุ 6 ปีขึ้นไป ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
สตรีมีครรภ์ห้ามใช้ยา Valsartan หรือหากตั้งครรภ์ในขณะที่กำลังใช้ยาควรหยุดใช้ยาแล้วแจ้งให้แพทย์ทราบทันที โดยเฉพาะการตั้งครรภ์ในช่วงไตรมาสที่ 2 และ 3 เพราะอาจทำให้ทารกในครรภ์เกิดความผิดปกติหรือเสียชีวิตได้ รวมไปถึงไม่ควรให้นมบุตรในขณะที่ใช้ยานี้ เพราะยาอาจซึมผ่านน้ำนมมารดาและส่งผลกระทบต่อทารกได้
คำเตือนในการใช้ยา Valsartan
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบก่อนการใช้ยา Valsartan หากมีประวัติแพ้ยาหรือส่วนประกอบของยาชนิดนี้ รวมถึงแพ้ยาและสารอื่น ๆ เพราะอาจเป็นอันตรายต่อร่างกายได้
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้แล้วก่อให้เกิดผลข้างเคียง หรือทำให้ยามีประสิทธิภาพลดลง
แจ้งให้แพทย์ทราบก่อนการใช้ยาหากมีประวัติทางการแพทย์ เช่น โรคหัวใจชนิดใด ๆ โรคไต โรคตับ ผู้ที่จำกัดการรับประทานเกลือ มีภาวะขาดน้ำ และผู้ที่แพ้ยารักษาความดันโลหิตสูงชนิดอื่นอย่างรุนแรง  เป็นต้น
ห้ามใช้ยา Valsartan ร่วมกับยาที่มีส่วนผสมของยาอะลิสคิเรน (Aliskiren) โดยเฉพาะผู้ป่วย
โรคเบาหวาน
และโรคไต
ปรึกษาแพทย์ก่อนการใช้ผลิตภัณฑ์อาหารเสริมหรือสารทดแทนเกลือที่มีส่วนผสมของโพแทสเซียม เพราะอาจส่งผลให้ระดับโพแทสเซียมในร่างกายเพิ่มสูงขึ้นได้ เว้นแต่จะได้รับอนุญาตจากแพทย์
หลีกเลี่ยงหรือจำกัดการดื่มแอลกอฮอล์ในขณะที่ใช้ยา Valsartan
หลีกเลี่ยงการขับขี่ยานพาหนะ การใช้เครื่องจักร หรือการทำกิจกรรมใด ๆ ที่ต้องอาศัยการตื่นตัวอยู่ตลอดเวลา เนื่องจากตัวยาอาจทำให้ผู้ป่วยเวียนศีรษะจนเกิดอุบัติเหตุหรืออาการบาดเจ็บได้
ผู้ป่วยควรลุกจากท่านั่งหรือท่านอนช้า ๆ เพื่อลดความเสี่ยงของอาการเวียนศีรษะและหมดสติ
ยานี้ไม่ควรใช้ในเด็กที่มีอายุต่ำกว่า 6 ปี
ปริมาณการใช้ยา Valsartan
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาความดันโลหิตสูง
ตัวอย่างการใช้ยา Valsartan เพื่อรักษา
ความดันโลหิตสูง
เด็กที่มีอายุ 6-18 ปี
แยกรับประทานตามน้ำหนักตัวของผู้ป่วย ดังนี้
น้ำหนักตัวน้อยกว่า 35 กิโลกรัม: รับประทานยาปริมาณ 20 มิลลิกรัม 1 ครั้ง/วัน ปริมาณยาสูงสุดไม่เกิน 40 มิลลิกรัม/วัน
น้ำหนักตัวมากกว่า 35 กิโลกรัม: รับประทานยาปริมาณ 40 มิลลิกรัม 1 ครั้ง/วัน ปริมาณยาสูงสุดไม่เกิน 80 มิลลิกรัม/วัน โดยปริมาณยาของผู้ป่วยแต่ละรายจะต่างกันไปตามการตอบสนองต่อการรักษา
ผู้ใหญ่
เริ่มรับประทานยาปริมาณ 80 มิลลิกรัม 1 ครั้ง/วัน โดยปริมาณยาของผู้ป่วยแต่ละรายจะต่างกันไปและอาจเพิ่มปริมาณถึง 160 มิลลิกรัม 1 ครั้ง/วัน ตามการตอบสนองต่อการรักษา ปริมาณยาสูงสุดไม่เกิน 320 มิลลิกรัม/วัน
ลดความเสี่ยงของการเสียชีวิตจากภาวะหัวใจขาดเลือด
ตัวอย่างการใช้ยา Valsartan เพื่อลดความเสี่ยงของการเสียชีวิตจาก
ภาวะ
หัวใจขาดเลือด
ผู้ใหญ่
อาจเริ่มรับประทานได้เร็วที่สุดภายใน 12 ชั่วโมง หลังผู้ป่วยมีอาการคงที่ ในปริมาณ 20 มิลลิกรัม 2 ครั้ง/วัน และอาจเพิ่มปริมาณยาเป็น 2 เท่า ได้จนถึง 160 มิลลิกรัม 2 ครั้ง/วันตามการตอบสนองต่อการรักษา โดยเว้นระยะการปรับปริมาณยาประมาณ 2-3 สัปดาห์ ปริมาณยาสูงสุดไม่เกิน 160 มิลลิกรัมวันละ 2 ครั้ง
รักษาภาวะหัวใจวาย
ตัวอย่างการใช้ยา Valsartan เพื่อรักษา
ภาวะ
หัวใจวาย
ผู้ใหญ่
เริ่ม
รับประทานยาปริมาณ 40 มิลลิกรัม 2 ครั้ง/วัน และอาจเพิ่มปริมาณเป็น 80 มิลลิกรัม 2 ครั้ง/วัน ซึ่งอาจเพิ่มปริมาณได้จนถึง 160 มิลลิกรัม 2 ครั้ง/วัน ตามการตอบสนองต่อการรักษา โดยปริมาณยาของผู้ป่วยแต่ละรายจะต่างกันไป และสามารถเพิ่มปริมาณยาโดยเว้นระยะการปรับปริมาณยาอย่างน้อย 2 สัปดาห์ ปริมาณยาสูงสุดไม่เกิน 320 มิลลิกรัม วันละ 2 ครั้ง
การใช้ยา Valsartan
วิธีการใช้ยาเพื่อความปลอดภัย มีดังนี้
ใช้ยาตามฉลากและตามคำสั่งแพทย์อย่างเคร่งครัด เนื่องจากแพทย์อาจปรับปริมาณการใช้ยาตามดุลยพินิจ หากมีข้อสงสัยใด ๆ ควรปรึกษาแพทย์หรือเภสัชกรก่อนใช้ยาเสมอ
ควรรับประทานยาในปริมาณเดียวกันของทุกวัน โดยอาจรับประทานยาพร้อมอาหารหรือไม่พร้อมอาหารก็ได้
ผู้ป่วยควรรับประทานยานี้อย่างต่อเนื่องแม้อาการจะดีขึ้นแล้ว โดยอาจต้องใช้ยาเป็นระยะเวลาประมาณ 2-4 สัปดาห์ในการเห็นผลควบคุมระดับความดันโลหิต และอาจต้องใช้ยาต่อเนื่องไปตลอด
แจ้งให้แพทย์ทราบหากอาการไม่ดีขึ้นภายใน 4 สัปดาห์หลังการรักษา
หากผู้ป่วยลืมรับประทานยา ให้รับประทานทันทีที่นึกขึ้นได้ หากใกล้ถึงช่วงเวลาของยารอบถัดไป ให้ข้ามไปรับประทานยาตามเวลาปกติ โดยห้ามเพิ่มปริมาณยาเป็น 2 เท่า
หากผู้ป่วยใช้ยาเกินปริมาณที่กำหนด ควรรีบไปพบแพทย์ทันที เพราะอาจเป็นอันตรายต่อร่างกายได้
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง รวมถึงปรึกษาวิธีการเก็บรักษาและการกำจัดยาที่ถูกต้องจากแพทย์และเภสัชกรด้วย
ผลข้างเคียงจากการใช้ยา Valsartan
โดยทั่วไป ยา Valsartan มักก่อให้เกิดผลข้างเคียง เช่น ปวดศีรษะ เวียนศีรษะ รู้สึกเหนื่อย อาการคล้ายไข้หวัด ปวดท้อง ท้องเสีย ปวดหลัง ปวดข้อต่อ เป็นต้น และหากมีอาการดังต่อไปนี้ ควรรีบไปพบแพทย์ทันที
มีสัญญาณของอาการแพ้ยา เช่น ลมพิษ ผื่นคัน หายใจลำบาก เวียนศีรษะอย่างรุนแรง อาการบวมบริเวณใบหน้า ริมฝีปาก ลิ้น และลำคอ เป็นต้น
เวียนศีรษะคล้ายจะหมดสติ
หายใจไม่อิ่ม
ปัสสาวะเพียงเล็กน้อยหรือไม่ปัสสาวะเลย
หัวใจเต้นผิดจังหวะ หัวใจเต้นไม่สม่ำเสมอ
มี
ระดับ
โพแทสเซียมสูง
ขึ้น ซึ่งทำให้เกิดอาการ เช่น คลื่นไส้ อ่อนแรง เจ็บหน้าอก หัวใจเต้นผิดปกติ เป็นต้น
นอกจากนี้ ยา Valsartan ยังอาจก่อให้เกิดผลข้างเคียงอื่น ๆ นอกเหนือจากที่กล่าวมาข้างต้น หากผู้ป่วยพบความผิดปกติใด ๆ เกิดขึ้นหรือมีอาการแย่ลงหลังการใช้ยา ควรหยุดใช้ยาแล้วไปพบแพทย์โดยเร็ว
ดูเพิ่มเติมเกี่ยวกับ :