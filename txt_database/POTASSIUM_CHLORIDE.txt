Potassium Chloride (โพแทสเซียมคลอไรด์)
Potassium Chloride (โพแทสเซียมคลอไรด์)
เป็นยาที่แพทย์มักแนะนำให้ผู้ที่มีระดับโพแทสเซียมในเลือดต่ำกว่าปกติหรืออยู่ในกลุ่มเสี่ยงใช้เพื่อชดเชยโพแทสเซียมที่สูญเสียไปเนื่องจากสาเหตุต่าง ๆ เช่น โรคหรือการใช้ยาบางชนิด อาการท้องเสียอย่างรุนแรง อาเจียนอย่างหนัก เป็นต้น
ทั้งนี้ การได้รับยาชนิดนี้ในปริมาณมากเกินไปอาจก่อให้เกิดผลข้างเคียงที่เป็นอันตรายถึงชีวิตได้ จึงควรใช้ยาตามที่แพทย์แนะนำอย่างเคร่งครัด โดยเฉพาะการฉีดยาเข้าเส้นเลือดที่ควรกระทำโดยบุคลากรทางการแพทย์เท่านั้น
โพแทสเซียมเป็นสารอาหารที่จำเป็นต่อระบบต่าง ๆ ของร่างกาย โดยเฉพาะการทำงานของหัวใจ ซึ่งโดยทั่วไปคนเราจะได้รับโพแทสเซียมจากอาหารที่รับประทานอย่างเพียงพออยู่แล้ว พบมากในเนื้อสัตว์ ผักใบเขียว ธัญพืช พืชตระกูลถั่ว กล้วย ส้ม สัปปะรด เป็นต้น
เกี่ยวกับ Potassium Chloride
กลุ่มยา
เกลือแร่
ประเภทยา
ยาตามใบสั่งแพทย์ ยาหาซื้อได้เอง
สรรพคุณ
ป้องกันและรักษา
ภาวะโพแทสเซียมในเลือดต่ำ
กลุ่มผู้ป่วย
ผู้ใหญ่
รูปแบบของยา
ยารับประทานชนิดเม็ด ยาฉีดเข้าเส้นเลือด
คำเตือนของการใช้ Potassium Chloride
ผู้ที่มีอาการแพ้โพแทสเซียมคลอไรด์ มีภาวะโพแทสเซียมในเลือดสูง หรือกำลังใช้
ยาขับปัสสาวะ
กลุ่มโพแทสเซียม-สแปริ่งไดยูเรติก (Potassium Sparing Diuretic) เช่น อะมิโรไรด์ ไตรแอมเทรีน และสไปโรโนแล็กโทน ไม่ควรใช้ยาชนิดนี้
แจ้งให้แพทย์ทราบก่อนใช้ยานี้ หากมีประวัติป่วยเป็นโรคไต โรคเบาหวาน โรคหัวใจ
ภาวะ
ความดันโลหิตสูง
ภาวะต่อมหมวกไตทำงานบกพร่อง
ภาวะขาดน้ำ
ขั้นรุนแรง เลือดออกในกระเพาะอาหารหรือลำไส้ กระเพาะอาหารหรือลำไส้อุดตัน ท้องเสียเรื้อรัง หรือมีอาการบาดเจ็บของเนื้อเยื่อเป็นบริเวณกว้าง เช่น แผลไฟไหม้ขั้นรุนแรง เป็นต้น
ผู้ที่กำลังรับประทานอาหารเสริมหรือผลิตภัณฑ์ที่มีโพแทสเซียมหรือ
เกลือทดแทนซึ่งจะลดการเติมโซเดียมแล้วใส่โพแทสเซียมทดแทน
ควรปรึกษาแพทย์ก่อนใช้ยานี้
หญิงตั้งครรภ์ กำลังวางแผนตั้งครรภ์ หรือกำลังให้นมบุตร ควรปรึกษาแพทย์ก่อนใช้ยาชนิดนี้
ห้ามหยุดใช้ยาชนิดนี้ด้วยตนเองโดยไม่ปรึกษาแพทย์ เพราะการหยุดยากะทันหันอาจส่งผลให้อาการป่วยรุนแรงขึ้น
ปริมาณการใช้ Potassium Chloride
รักษาภาวะโพแทสเซียมในเลือดต่ำขั้นรุนแรง
ผู้ที่มีระดับโพแทสเซียมในเลือดสูงกว่า 2.5 มิลลิอิควิวาเลนท์/ลิตร ให้ฉีดยาที่มีความเข้มข้นไม่เกิน 40 มิลลิอิควิวาเลนท์/ลิตร เข้าเส้นเลือดในอัตราไม่เกิน 10 มิลลิอิควิวาเลนท์/ชั่วโมง ปริมาณยาสูงสุดไม่เกิน 200 มิลลิอิควิวาเลนท์/วัน
ผู้ที่มีระดับโพแทสเซียมในเลือดต่ำกว่า 2 มิลลิอิควิวาเลนท์/ลิตร ให้ยาเข้าเส้นเลือดในอัตราไม่เกิน 40 มิลลิอิควิวาเลนท์/ชั่วโมง ปริมาณยาสูงสุดไม่เกิน 400 มิลลิอิควิวาเลนท์/วัน
และตรวจจังหวะการเต้นของหัวใจควบคู่ไปด้วย เนื่องจากการให้ยาในปริมาณสูงอาจทำให้หัวใจเต้นผิดปกติหรือหยุดเต้นได้
รักษาภาวะโพแทสเซียมในเลือดต่ำที่ไม่รุนแรง
รับประทานยาชนิดเม็ดปริมาณ 40-100 มิลลิอิควิวาเลนท์/วัน โดยแบ่งรับประทานหากใช้ในปริมาณมากกว่า 20 มิลลิอิควิวาเลนท์/วัน
ป้องกันภาวะโพแทสเซียมในเลือดต่ำ
รับประทานยาชนิดเม็ดปริมาณ 20 มิลลิอิควิวาเลนท์/วัน
การใช้ Potassium Chloride
ใช้ยาตามคำแนะนำของแพทย์หรือตามฉลากอย่างเคร่งครัด ไม่ควรใช้ยาในปริมาณมากกว่า น้อยกว่า หรือใช้ยาติดต่อกันนานกว่าที่แพทย์สั่ง
รับประทานยาพร้อมน้ำเปล่าในระหว่างรับประทานอาหารหรือทันทีหลังจากรับประทานอาหาร
ห้ามเคี้ยวยาหรือบดยานี้ก่อนใช้ ให้กลืนยาลงไปทั้งเม็ดหรือทั้งแคปซูลเพื่อให้ยาละลายทีละน้อยและออกฤทธิ์ช้า ๆ การเคี้ยวยาก่อนกลืนอาจทำให้เกิดการระคายเคืองในช่องปากและลำคอได้
ผู้ที่มีปัญหาในการกลืนยา ควรปรึกษาแพทย์เพื่อรับคำแนะนำเกี่ยวกับการรับประทานยาและปฏิบัติตามอย่างเคร่งครัด โดยแพทย์อาจแนะนำให้ผสมยากับน้ำเปล่าหรือน้ำผลไม้อย่างน้อย 4 ออนซ์ หรือประมาณ 120 มิลลิลิตร แล้วดื่มทีละน้อยจนหมดภายใน 5-10 นาที ทั้งนี้ ยาอาจหลงเหลืออยู่ภายในแก้ว หลังจากดื่มเสร็จจึงควรเติมน้ำลงไปเล็กน้อย คนเบา ๆ แล้วดื่มอีกครั้ง
ก่อนรับประทานยาชนิดน้ำ ให้วัดปริมาณยาด้วยกระบอกฉีดยา ช้อนตวงยา หรือถ้วยตวงยาทุกครั้ง
หากลืมรับประทานยาให้รับประทานทันทีที่นึกได้ แต่หากใกล้ถึงครั้งถัดไป ให้ข้ามไปรับประทานครั้งนั้น โดยไม่ต้องเพิ่มปริมาณยาเป็น 2 เท่า
ระหว่างใช้ยานี้ แพทย์อาจแนะนำให้ผู้ป่วยเข้ารับการตรวจเลือดและ
ตรวจคลื่นไฟฟ้าหัวใจ(https://www.pobpad.com/ekgecg)
เป็นระยะ เพื่อประเมินอาการและระยะเวลาที่ต้องใช้ยา
แพทย์อาจแนะนำให้ผู้ที่ใช้ยาชนิดนี้ควบคุมการรับประทานอาหารควบคู่ไปด้วย โดยเฉพาะอาหารที่มี
โพแทสเซียม
สูง เช่น ฟักทอง ผักโขม ถั่ว บร็อกโคลี่ แตงโม น้ำส้ม กล้วย แคนตาลูป นมหรือโยเกิร์ตไขมันต่ำ เป็นต้น
ปิดฝาให้สนิทหลังใช้และเก็บยาไว้ที่อุณหภูมิห้อง โดยหลีกเลี่ยงความร้อนและความชื้น
ผลข้างเคียงจากการใช้ Potassium Chloride
การใช้ยาชนิดนี้อาจมีผลข้างเคียงทำให้คลื่นไส้ อาเจียน ท้องเสีย ท้องอืด จุกเสียดท้อง หรือสังเกตเห็นยาโพแทสเซียมคลอไรด์ปะปนออกมากับอุจจาระ ซึ่งเป็นผลข้างเคียงที่พบได้ทั่วไป ทั้งนี้ หากอาการดังกล่าวรบกวนการใช้ชีวิตประจำวัน ผู้ป่วยควรปรึกษาแพทย์ และหากพบผลข้างเคียงที่รุนแรงดังต่อไปนี้ ควรหยุดใช้ยาและรีบไปพบแพทย์ทันที
อาการแพ้ยา เช่น ลมพิษ หายใจลำบาก บวมตามใบหน้า ริมฝีปาก ลิ้น หรือลำคอ
มีภาวะโพแทสเซียมสูงเกินปกติ ทำให้มีอาการ เช่น คลื่นไส้ หัวใจเต้นช้าหรือเต้นผิดจังหวะ อ่อนเพลีย เคลื่อนไหวร่างกายลำบาก เป็นต้น
มีอาการที่บ่งบอกถึงการมีเลือดออกในช่องท้อง เช่น อุจจาระปนเลือด ไอหรืออาเจียนเป็นเลือด
ระคายเคืองลำคออย่างรุนแรง
ดูเพิ่มเติมเกี่ยวกับ :