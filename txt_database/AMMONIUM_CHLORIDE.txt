Ammonium Chloride (แอมโมเนียมคลอไรด์)
Ammonium Chloride (แอมโมเนียมคลอไรด์)
เป็นยาช่วยปรับสภาพเลือดที่มีความเป็นด่างมากเกินไปให้กลับสู่สภาวะสมดุล โดยเพิ่มความเป็นกรดหรือทำให้เป็นกรด นำมาใช้รักษาภาวะเลือดเป็นด่างจากกระบวนการเผาผลาญ (Metabolic Alkalosis) ระดับคลอไรด์ในเลือดต่ำ และอาจใช้รักษาโรคอื่น ๆ ตามดุลยพินิจของแพทย์
ยา Ammonium Chloride มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Ammonium Chloride
กลุ่มยา
ยาเพิ่มความเป็นกรดในเลือด
ประเภทยา
ยาตามใบสั่งแพทย์
สรรพคุณ
ช่วยเพิ่มความเป็นกรดของเลือด รักษาภาวะเลือดเป็นด่างจากกระบวนการเผาผลาญและระดับคลอไรด์ในเลือดต่ำ
กลุ่มผู้ป่วย
ผู้ใหญ่
รูปแบบของยา
ยาหยดเข้าทางหลอดเลือด
คำเตือนในการใช้ยา Ammonium Chloride
แจ้งให้แพทย์ทราบก่อนใช้ยาหากมีประวัติ
แพ้ยา
หรือส่วนประกอบของยาชนิดนี้ แพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพรใด ๆ เพราะมียาหลายชนิดที่อาจมีปฏิกิริยากับยานี้
ผู้ที่มีภาวะขาดโซเดียม ปอดบกพร่อง ภาวะหัวใจล้มเหลว เป็นโรคไตหรือโรคตับ ควรปรึกษาแพทย์ก่อนใช้ยานี้
ก่อนเข้ารับการรักษาใด ๆ ควรแจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยานี้
ผู้ป่วยอาจต้องเข้ารับการตรวจเลือดตามที่แพทย์สั่งในระหว่างที่ใช้ยานี้
ผู้ที่ตั้งครรภ์ วางแผนมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยานี้ก่อนใช้ยา
ปริมาณการใช้ยา Ammonium Chloride
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
เพิ่มความเป็นกรดของเลือด
ผู้ใหญ่
ปริมาณการใช้ยาขึ้นอยู่กับความรุนแรง อาการ และความทนต่อยาของผู้ป่วย ยาแบบสารละลายต้องเจือจางก่อนใช้และหยดยาเข้าทางหลอดเลือดดำด้วยอัตราไม่เกิน 5 มิลลิลิตร/นาที โดยคอยตรวจสอบค่าไบคาร์บอเนตในเลือด (Bicarbonate) เนื่องจากมีผลต่อสภาพกรดด่างของเลือด
การใช้ยา Ammonium Chloride
ยา Ammonium Chloride ต้องเจือจางยาในของเหลวก่อนใช้ โดยให้ยาด้วยวิธีหยดเข้าทางหลอดเลือดดำ
แจ้งให้แพทย์ทราบหากอาการไม่ดีขึ้นหรือแย่ลง
ห้ามให้ผู้อื่นใช้ยานี้ และห้ามใช้ยาของผู้อื่น
เก็บยาที่อุณหภูมิระหว่าง 15-30 องศาเซลเซียส โดยเก็บให้พ้นจากสายตาเด็กและสัตว์เลี้ยง
ปรึกษาแพทย์หรือเภสัชกรถึงวิธีการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Ammonium Chloride
การใช้ยา Ammonium Chloride อาจทำให้เกิดผลข้างเคียง เช่น เจ็บหรือระคายเคืองบริเวณที่ฉีดยา มี
ผื่น
ขึ้น ปวดศีรษะ ง่วงซึมอย่างรุนแรง มีอาการสับสน
ภาวะ
ระบายลมหายใจเกิน
หัวใจเต้นช้า
เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยาดังต่อไปนี้ ควรหยุดใช้ยาหรือไปพบแพทย์ทันที
อาการแพ้ยา เช่น ลมพิษ หายใจลำบาก หน้าบวม ริมฝีปากบวม ลิ้นบวม คอบวม ผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด
เสียงแหบ
เป็นต้น
ระดับแอมโมเนียในร่างกายสูง อาจส่งผลให้มีอาการบางอย่าง เช่น จังหวะการเต้นหัวใจผิดปกติ หัวใจเต้นช้า หายใจผิดปกติ รู้สึกสับสน ผิวซีด ชัก เหงื่อออกมาก กระตุก หรือ
อาเจียน
เป็นต้น
หากยารั่วออกจากเส้นเลือดในขณะที่ให้ยา ผู้ป่วยอาจมีอาการระคายเคือง แสบ ปวด บวม แดง หรือมีของเหลวรั่วออกจากบริเวณที่ให้ยา