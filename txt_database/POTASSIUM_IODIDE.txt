โพแทสเซียมไอโอไดด์ (Potassium Iodide)
โพแทสเซียมไอโอไดด์ (Potassium Iodide)
เป็นยาที่แพทย์ใช้
ในการรักษาผู้ป่วยที่ต้องเข้ารับการรักษาด้วยสารกัมมันตรังสีไอโอดีน โดยยาจะออกฤทธิ์ยับยั้งการดูดซึมสารกัมมันตรังสีรังสีไอโอดีนของต่อมไทรอยด์เพื่อป้องกันความเสียหายที่จะเกิดขึ้นกับต่อมไทรอยด์ระหว่างการรักษา
นอกจากนี้ แพทย์อาจใช้ยานี้ในการรักษาโรคหรือภาวะผิดปกติอื่น ๆ ขึ้นอยู่กับดุลยพินิจของแพทย์ เช่น ใช้ขับเสมหะในระบบทางเดินหายใจเพื่อบรรเทาอาการไอหรืออาการหายใจลำบากที่เป็นผลมาจากโรคบางชนิด หรือใช้ลดขนาดต่อมไทรอยด์และปริมาณการผลิตฮอร์โมนไทรอยด์ในผู้ป่วยที่ต้องเข้ารับการผ่าตัดนำต่อมไทรอยด์ออก อย่างผู้ป่วยโรคไทรอยด์เป็นพิษ โดยการใช้ยานี้ร่วมกับยาต้านไทรอยด์ เป็นต้น
เกี่ยวกับยาโพแทสเซียมไอโอไดด์
กลุ่มยา
ยาต้านไทรอยด์
ยาขับเสมหะ
ประเภทยา
ยาตามใบสั่งแพทย์
สรรพคุณ
ป้องกันสารกัมมันตรังสีไอโอดีน ขับเสมหะในระบบทางเดินหายใจ ลดขนาดต่อมไทรอยด์และปริมาณการผลิตฮอร์โมนไทรอยด์
กลุ่มผู้ป่วย
เด็กและผู้ใหญ่
รูปแบบของยา
ยาเม็ดและยาน้ำ
การใช้ยาในหญิงตั้งครรภ์และผู้ให้นมบุตร
Category D
จากการศึกษาในมนุษย์ พบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่า ก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิต หรือใช้รักษาโรคร้ายแรงของมารดา ซึ่งไม่สามารถใช้ยาอื่น ๆ ทดแทนได้ ดังนั้น ผู้ที่กำลังตั้งครรภ์และผู้ที่อยู่ระหว่างให้นมบุตร ควรแจ้งให้แพทย์ทราบก่อนใช้ยาโพแทสเซียมไอโอไดด์
คำเตือนในการใช้ยาโพแทสเซียมไอโอไดด์
เพื่อความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์หรือเภสัชกรทราบทุกครั้งหากมีประวัติแพ้ยานี้ สารไอโอดีน และยาชนิดอื่น รวมถึงหากกำลังใช้ผลิตภัณฑ์สมุนไพร วิตามิน หรือยาอื่น ๆ ร่วมด้วย เช่น ยาต้านไทรอยด์ ยาที่มีส่วนผสมของโพแทสเซียม
ยาขับปัสสาวะ
ยารักษาโรคทางอารมณ์
ยารักษาโรคไทรอยด์เป็นพิษ
ยารักษาภาวะความดันโลหิตสูง ยารักษาโรคหัวใจ
แจ้งให้แพทย์ทราบหากกำลังป่วยเป็นโรคไต โรคหัวใจ วัณโรค โรคผิดปกติทางกล้ามเนื้อชนิด Myotonia Congenita โรคเกี่ยวกับหลอดเลือด ตะคริวแดด มี
ภาวะขาดน้ำ
มีภาวะโพแทสเซียมในเลือดสูง มีปัญหาเกี่ยวกับต่อมไทรอยด์ มีความผิดปกติเกี่ยวกับระบบทางเดินหายใจ มีปัญหาเกี่ยวกับต่อมหมวกไต กำลังอยู่ในช่วงการรักษาโรคไทรอยด์ หรือมีอาการทางผิวหนังชนิด Dermatitis Herpetiformis เช่น มีอาการคัน มีแผลพุพอง ผื่นขึ้น ผิวหนังแสบร้อน บริเวณข้อศอก หัวเข่า หนังศีรษะ และสะโพก
ผู้ที่กำลังตั้งครรภ์ ผู้ที่อยู่ในช่วงให้นมบุตร และเด็กที่อายุต่ำกว่า 1 เดือน ไม่ควรใช้ยานี้นานเกิน 1 วัน หากไม่ได้อยู่ภายใต้การดูแลของแพทย์ เนื่องจากยาอาจส่งผลให้การทำงานของต่อมไทรอยด์ผิดปกติ หรืออาจส่งผลกระทบต่อการเจริญเติบโตทางสมองของเด็กได้
กรณีที่ผู้ป่วยเป็นเด็ก การใช้ยาโพแทสเซียมไอโอไดด์ควรใช้เมื่อเด็กได้รับสารกัมมันตรังสีไอโอดีน หรือต้องอยู่ภายใต้การดูแลของแพทย์เท่านั้น
ขณะใช้ยานี้ควรไปพบแพทย์ตามนัดเพื่อให้แพทย์ตรวจการทำงานต่อมไทรอยด์อย่างสม่ำเสมอ
ผู้ที่อยู่ในช่วงให้นมบุตรควรแจ้งให้แพทย์ทราบหากพบอาการผิดปกติบางอย่างหลังใช้ยา เช่น ผื่นขึ้น กล้ามเนื้ออ่อนแรง ผิวเหลือง ทารกไม่ดื่มนม หรือทารกร้องไห้มากผิดปกติ
แจ้งให้แพทย์ทราบก่อนใช้ยานี้ หากกำลังตั้งครรภ์หรืออยู่ในช่วงให้นมบุตร
หลีกเลี่ยงการดื่มเครื่องดื่มที่มีแอลกอฮอล์ขณะใช้ยานี้
ปริมาณการใช้ยาโพแทสเซียมไอโอไดด์
ปริมาณและระยะเวลาในการใช้ยาโพแทสเซียมไอโอไดด์จะขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ป้องกันสารกัมมันตรังสีไอโอดีน
ตัวอย่างการใช้ยาโพแทสเซียมไอโอไดด์เพื่อป้องกันการดูดซึมสารกัมมันตรังสีไอโอดีน
ผู้ใหญ่
รับประทานยาวันละ 1 ครั้ง ครั้งละ 130 มิลลิกรัม เป็นระยะเวลา 10–14 วัน หรือรับประทานตามคำแนะนำของแพทย์
เด็กที่อายุน้อยกว่า 1 เดือน
รับประทานยาวันละ 1 ครั้ง ครั้งละ 16.25 มิลลิกรัม
เด็กที่อายุระหว่าง 1 เดือน–3 ปี
รับประทานยาวันละ 1 ครั้ง ครั้งละ 32.5 มิลลิกรัม
เด็กที่อายุระหว่าง 3–12 ปี
รับประทานยาวันละ 1 ครั้ง ครั้งละ 65 มิลลิกรัม
เด็กที่อายุมากกว่า 12 ปี
ที่มีน้ำหนักน้อยกว่า 68 กิโลกรัม
รับประทานยาวันละ 1 ครั้ง ครั้งละ
65
มิลลิกรัม
เด็กที่อายุมากกว่า 12 ปี ที่มีน้ำหนักตั้งแต่ 68 กิโลกรัมขึ้นไป
รับประทานยาวันละ 1 ครั้ง ครั้งละ
130 มิลลิกรัม เป็นระยะเวลา 10–14 วัน หรือรับประทานตามคำแนะนำของแพทย์
รักษาอาการไอ
ตัวอย่างการใช้ยาโพแทสเซียมไอโอไดด์เพื่อรักษา
อาการไอ
ผู้ใหญ่
ให้รับประทานยาชนิดน้ำ วันละ 3 หรือ 4 ครั้ง ครั้งละ 300 หรือ
600
มิลลิกรัม
การใช้ยาโพแทสเซียมไอโอไดด์
ผู้ป่วยที่รับประทานยาโพแทสเซียมไอโอไดด์ควรปฏิบัติตามคำแนะนำของแพทย์ เภสัชกร หรือฉลากยาอย่างเคร่งครัด ในกรณีที่รับประทานยาชนิดน้ำ ให้ใช้อุปกรณ์สำหรับตวงยาโดยเฉพาะ เพื่อป้องกันการรับประทานยาเกินขนาด
สำหรับผู้ที่รับประทานยาชนิดน้ำ หากรับประทานยาแล้วรู้สึกระคายเคืองในท้อง ให้รับประทานยาพร้อมหรือหลังอาหาร หรืออาจรับประทานยาโดยนำยาไปผสมกับน้ำเปล่า หรือเครื่องดื่มชนิดอื่น เช่น นมสูตรไขมันต่ำ หรือน้ำผลไม้ นอกจากนี้ ให้หลีกเลี่ยงการเอนตัวนอนหลังจากรับประทานยาอย่างน้อย 10 นาที
ผู้ป่วยอาจเลือกรับประทานยาในเวลาเดิมของทุกวันเพื่อจดจำเวลาและป้องกันการลืมรับประทานยา
ในกรณีที่ผู้ป่วย
ลืมรับประทานยา
ให้รับประทานยาทันทีที่นึกได้ แต่หากใกล้ถึงเวลารับประทานยารอบถัดไป ให้ข้ามไปรับประทานในรอบถัดไปโดยไม่ต้องเพิ่มปริมาณยาเป็นสองเท่า รวมถึงควรแจ้งให้แพทย์หรือเภสัชกรทราบหากลืมรับประทานยาบ่อย ๆ
สำหรับการเก็บรักษายา ให้เก็บยาไว้ในบรรจุภัณฑ์เดิม โดยเก็บในอุณหภูมิห้อง หลีกเลี่ยงความชื้น หากเก็บยาไว้ในที่เย็น ให้เขย่าขวดหรือนำยาไว้ในอุณหภูมิห้องก่อนรับประทานเนื่องจากยาอาจตกตะกอนได้ และควรเก็บยาให้พ้นมือเด็ก นอกจากนี้
ควรดูวันหมดอายุบนฉลากยาก่อนใช้ยาทุกครั้ง
หากพบว่ายาเปลี่ยนสีเป็นสีน้ำตาลหรือสีเหลือง ให้หลีกเลี่ยงการใช้ยาและแจ้งให้แพทย์หรือเภสัชกรทราบเพื่อขอเปลี่ยนยา
ผลข้างเคียงจากการใช้ยาโพแทสเซียมไอโอไดด์
การใช้ยาโพแทสเซียมไอโอไดด์อาจส่งผลให้ผู้ป่วยเกิดผลข้างเคียงบางอย่าง เช่น ปวดศีรษะ ท้องเสีย คลื่นไส้ อาเจียน ปวดท้อง มีรสโลหะในปาก ไข้ขึ้น ผื่นขึ้น สิวขึ้น หรืออาการบวมบริเวณปากและคอ ซึ่งผู้ป่วยควรแจ้งให้แพทย์ทราบหากอาการดังกล่าวไม่ดีขึ้นหรือแย่ลง
นอกจากนี้ ผู้ป่วยควรรีบไปพบแพทย์ทันที หากพบอาการผิดปกติที่รุนแรงหลังจากใช้ยา เช่น
อาการ
แพ้ยา
เช่น ผื่นขึ้น รู้สึกคันหรือมีอาการบวมบริเวณใบหน้า ลิ้น คอ เวียนศีรษะขั้นรุนแรง หายใจลำบาก กลืนอาหารลำบาก ไข้ขึ้น ปวดตามข้อ ต่อมน้ำเหลืองบวม หายใจมีเสียงหวีด
รู้สึกแสบร้อนบริเวณปากและลำคอ
ปวดบริเวณเหงือกและฟัน
เกิดอาการบวมภายในช่องปาก เกิดอาการบวมบริเวณคอด้านหน้า
ปริมาณน้ำลายเยอะผิดปกติ
รู้สึกคันหรือบวมบริเวณเปลือกตา
ปวดศีรษะขั้นรุนแรง
หัวใจเต้นผิดจังหวะ
เจ็บหน้าอก
น้ำหนักเพิ่ม
หนาวง่าย
อ่อนเพลียผิดปกติ
สับสน
มือและเท้ารู้สึกชา ปวด เหมือนมีเข็มทิ่ม หรืออ่อนแรง
อาเจียนเป็นสีดำ
ท้องผูก
อุจจาระมีสีดำ หรืออุจจาระปนเลือด