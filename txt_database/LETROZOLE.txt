เลโทรโซล (Letrozole)
Letrozole (เลโทรโซล)
เป็นยารักษาโรคมะเร็งเต้านมสำหรับผู้ป่วยมะเร็งเต้านมชนิดที่มีตัวรับฮอร์โมนเป็นบวก (Hormone Receptor Positive Breast Cancer) ในผู้หญิงวัยหมดประจำเดือน โดยตัวยาจะช่วยขัดขวางกระบวนการสร้างฮอร์โมนเอสโตรเจน (Estrogen) ซึ่งจะช่วยชะลอการเติบโตของเซลล์มะเร็งในร่างกาย เนื่องจากฮอร์โมนเอสโตรเจนอาจทำให้มะเร็งเต้านมบางชนิดรุนแรงขึ้น
นอกจากนี้ อาจใช้รักษาภาวะอื่น ๆ ตามดุลยพินิจของแพทย์
เกี่ยวกับยา Letrozole
กลุ่มยา
ยาต้านมะเร็งกลุ่ม Aromatase Inhibitor
ประเภทยา
ยาตามใบสั่งแพทย์
สรรพคุณ
รักษาโรคมะเร็งเต้านมที่เกี่ยวข้องกับฮอร์โมน (Hormone-dependent Breast Cancer)
กลุ่มผู้ป่วย
ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category X
ห้ามใช้ในสตรีมีครรภ์หรือในสตรีที่อาจตั้งครรภ์ เพราะจากการศึกษาในมนุษย์และสัตว์แสดงให้เห็นว่า ทำให้เกิดความผิดปกติของทารกในครรภ์มนุษย์และตัวอ่อนในครรภ์สัตว์ หรือพบหลักฐานยืนยันว่า เกิดความเสี่ยงที่อันตรายต่อทารกในครรภ์ การใช้ยามีความเสี่ยงในการเกิดความผิดปกติสูงกว่าประโยชน์ที่อาจได้รับอย่างชัดเจน สำหรับผู้ให้นมบุตร ห้ามให้นมบุตรในระหว่างการใช้ยาหรือเริ่มให้นมบุตรหลังหยุดการใช้ยาแล้วเป็นเวลาอย่างน้อย 3 สัปดาห์
คำเตือนในการใช้ยา Letrozole
ข้อควรทราบเพื่อความปลอดภัยก่อนการใช้ยา Letrozole มีดังนี้
แจ้งแพทย์หรือเภสัชกรเกี่ยวกับ
อาการ
แพ้ยา
Letrozole รวมถึงยาแอนแอสโทรโซล (Anastrozole) สารในตัวยา และอาการแพ้อื่น ๆ โดยผู้ป่วยควรสอบถามแพทย์หรือเภสัชกรเกี่ยวกับส่วนประกอบของยา Letrozole ก่อนการใช้
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ โดยเฉพาะยาคลาริโธรมัยซิน (Clarithromycin) ยาซิลอสทาซอล (Cilostazol) ยาทาม็อกซิเฟน (Tamoxifen) หรือยาที่มีส่วนประกอบของฮอร์โมนเอสโตรเจน
แจ้งแพทย์หรือเภสัชกรให้ทราบถึงประวัติทางการแพทย์ เช่น เป็นผู้ที่ป่วยหรือเคยป่วยด้วยโรคกระดูกพรุน โรคกระดูกบาง โรคตับ โรคไต โรคหัวใจ โรคหลอดเลือดในสมอง มีระดับคอเลสเตอรอลสูง ลิ่มเลือดอุดตัน ความดันโลหิตสูง
ก่อนเข้ารับการผ่าตัด ควรแจ้งแพทย์หรือทันตแพทย์เกี่ยวกับยา Letrozole ที่กำลังใช้ รวมทั้งยาตามใบสั่งแพทย์ ยาที่ซื้อรับประทานเอง อาหารเสริม และยาสมุนไพรอื่น ๆ
ยา Letrozole เหมาะสำหรับผู้ป่วยวัยหมดประจำเดือน หรือ
วัยทอง
ผู้ที่อยู่ในวัยเจริญพันธุ์ต้องคุมกำเนิดอย่างเหมาะสมในระหว่างการใช้ยา และคุมกำเนิดต่อหลังการใช้ยาอีกเป็นเวลาอย่างน้อย 3 สัปดาห์ ทั้งนี้ ผู้ป่วยควรหลีกเลี่ยงการใช้ยาคุมกำเนิดที่มีส่วนผสมของฮอร์โมนเอสโตรเจน
สตรีตั้งครรภ์ไม่ควรจับหรือสูดดมผงแป้งจากยาชนิดนี้ เนื่องจากผงอาจซึมเข้าทางผิวหนังและปอด ซึ่งเป็นอันตรายต่อเด็กในครรภ์
ไม่ควรใช้ หากยังอยู่ในวัยวัยเจริญพันธุ์ที่มีประจำเดือน ยกเว้นได้รับคำแนะนำจากแพทย์ และห้ามใช้ยานี้ หากกำลังวางแผนตั้งครรภ์หรืออยู่ในช่วงตั้งครรภ์ เนื่องจากยา Letrozole เป็นยาที่ห้ามใช้ในระหว่างการตั้งครรภ์โดยเด็ดขาด
ห้ามให้นมบุตรในระหว่างการใช้ยา โดยควรให้นมบุตรหลังหยุดการใช้ยาแล้วเป็นเวลาอย่างน้อย 3 สัปดาห์ ทั้งนี้ คุณแม่ควรปรึกษาแพทย์ก่อนการให้นมบุตรเพื่อความปลอดของทารกเนื่องจากยังไม่สามารถระบุได้อย่างชัดเจนว่าตัวยาปนเปื้อนในน้ำนมหรือไม่
ยา Letrozole อาจทำให้เกิดอาการวิงเวียนหรืออ่อนเพลีย ผู้ที่ใช้ยานี้ไม่ควรขับรถ ไม่ควรใช้เครื่องจักร หรือทำกิจกรรมที่เสี่ยงอันตราย รวมไปถึงควรหลีกเลี่ยงหรือจำกัดการดื่มเครื่องดื่มที่มีแอลกอฮอล์ และหากกำลังใช้สารเสพติดใด ๆ ควรแจ้งให้แพทย์ทราบ
ปริมาณการใช้ยา Letrozole
ปริมาณและระยะเวลาในการใช้ยา Letrozole ขึ้นอยู่กับดุลยพินิจของแพทย์ผู้รักษา
โดยปริมาณการใช้ยารักษาเสริมหลังจากได้รับการรักษาอื่น สำหรับ
มะเร็งเต้านม
ที่มีตัวรับฮอร์โมนเป็นบวกระยะเริ่มต้นและรักษามะเร็งเต้านมระยะลุกลามในผู้ป่วยหลังหมดประจำเดือนคือ  2.5 มิลลิกรัม/วัน
การใช้ยา Letrozole
เพื่อความปลอดภัยในการใช้ยา Letrozole ผู้ป่วยควรปฏิบัติตามคำแนะนำดังต่อไปนี้
ควรรับประทานยาตามคำสั่งแพทย์หรือคำแนะนำบนฉลากยาอย่างเคร่งครัด ผู้ป่วยไม่ควรหยุดหรือปรับปริมาณยาเอง หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
รับประทานยานี้พร้อมอาหารหรือไม่พร้อมอาหารก็ได้
เข้ารับการตรวจความหนาแน่นของกระดูก ระดับคอเลสเตอรอล และการทำงานของตับกับแพทย์อย่างสม่ำเสมอในระหว่างการใช้ยาเพื่อสังเกตการตอบสนองของร่างกาย
ในกรณีที่ผู้ป่วยลืมรับประทานยา ควรรับประทานทันทีที่นึกได้ หากใกล้เวลาที่ต้องรับประทานครั้งถัดไป ให้ข้ามและรับประทานยาในครั้งถัดไปตามปกติ ห้ามรับประทานเป็นสองเท่า
หากใช้ยาเกินขนาดและมีอาการเป็นลมหรือหายใจผิดปกติ ควรนำตัวผู้ป่วยส่งโรงพยาบาลทันที
เก็บยาไว้ในบรรจุภัณฑ์เดิม โดยควรเก็บไว้ที่อุณหภูมิห้อง หลีกเลี่ยงให้พ้นจากมือเด็ก ความชื้น อากาศเย็นจัด ความร้อน และแสงแดด
ผลข้างเคียงจากการใช้ยา Letrozole
โดยทั่วไป ยา Letrozole อาจก่อให้เกิดผลข้างเคียงต่าง ๆ เช่น วิงเวียน นอนไม่หลับ ปวดศีรษะ อ่อนเพลีย ปวดตามกล้ามเนื้อ ปวดกระดูกและข้อ เจ็บหลัง
อาเจียน
รู้สึกร้อนวูบวาบ ตัวบวมเล็กน้อย มีเหงื่อออกมากและน้ำหนักเพิ่มมากขึ้น  หากมีอาการแย่ลงหรือมีอาการติดต่อกันเป็นเวลานาน ควรแจ้งให้แพทย์ทราบ
อย่างไรก็ตาม หากพบผลข้างเคียงที่รุนแรงควรหยุดใช้ยาแล้วแจ้งให้แพทย์ทราบโดยเร็ว เช่น
มีอาการแพ้ยา เช่น มีผื่นรุนแรง หายใจหรือกลืนลำบาก บวมในบริเวณริมฝีปาก ลิ้น ใบหน้าและคอ มีไข้ หมดสติ
ปากแห้ง กระหายน้ำผิดปกติ
เจ็บหน้าอก
วิตกกังวลหรือมีภาวะซึมเศร้า
ดูเพิ่มเติมเกี่ยวกับ :