Acitretin (อาซิเทรติน)
Acitretin (อาซิเทรติน)
เป็นยาในกลุ่มเรตินอยด์ ใช้รักษาโรคผิวหนังแดริเออร์ (Darier's Disease) โรคผิวหนังแห้งลอกแต่กำเนิด (Congenital Ichthyosis) โรคไลเคน พลานัส (Lichen Planus) ชนิดรุนแรง โรคสะเก็ดเงินชนิดรุนแรง หรือโรคอื่น ๆ ตามดุลยพินิจของแพทย์
ยา Acitretin มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Acitretin
กลุ่มยา
ยาเรตินอยด์
ประเภทยา
ยาตามใบสั่งแพทย์
สรรพคุณ
รักษาโรคผิวหนัง
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Acitretin
แจ้งให้แพทย์ทราบก่อนใช้ยาหากมีประวัติ
แพ้ยา
หรือแพ้ส่วนประกอบของยาชนิดนี้ แพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้ เช่น ยาด็อกซีไซคลิน ยาเตตราไซคลิน ยาเมโธเทรกเซท ผลิตภัณฑ์ที่มีคุณสมบัติคล้าย
วิตามินเอ
หรือสมุนไพรเซนต์จอห์นเวิร์ต (St. John's Wort) เป็นต้น
แจ้งให้แพทย์ทราบก่อนใช้ยา หากมีคอเลสเตอรอลสูง เป็นโรคไต และโรคตับ
แจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยานี้ก่อนเข้ารับการรักษาใด ๆ
หลีกเลี่ยงการขับรถหรือการทำกิจกรรมที่ต้องอาศัยความตื่นตัวในระหว่างที่ใช้ยานี้ จนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย
หากต้องการดื่มแอลกอฮอล์ระหว่างที่ใช้ยา ให้ปรึกษาแพทย์ก่อนเสมอ
ยา Acitretin อาจเพิ่มระดับน้ำตาลในเลือดได้ ดังนั้น ผู้ป่วยโรคเบาหวานที่ใช้ยานี้ต้องปรึกษาแพทย์เกี่ยวกับการควบคุมระดับน้ำตาลในเลือดเสมอ
ระหว่างที่ใช้ยา สภาพผิวหนังของผู้ป่วยอาจแย่ลง แต่เมื่อเวลาผ่านไปอาการจะดีขึ้นตามลำดับ
หลีกเลี่ยงการถูกแสงแดดหรือแสงจากหลอดไฟ ปกป้องผิวโดยใช้ครีมกันแดด สวมใส่เสื้อผ้ามิดชิด และสวมแว่นกันแดด เพราะผิวหนังของผู้ป่วยจะไวต่อแสงมากกว่าปกติ
ยานี้อาจมีผลต่อการมองเห็นในเวลากลางคืนหรือในที่มืด ดังนั้น ต้องระมัดระวังในการขับรถหรือการทำกิจกรรมที่ต้องใช้การมองเห็นอย่างชัดเจน
ยานี้อาจทำให้เกิดกลุ่มอาการรั่วของหลอดเลือดฝอย (Capillary Leak Syndrome) ซึ่งอาจส่งผลให้เกิด
ภาวะความดันต่
ำและเป็นอันตรายต่อร่างกายได้ จึงควรไปพบแพทย์ทันทีเมื่อมีอาการ เช่น หัวใจเต้นผิดปกติ แน่นหรือเจ็บหน้าอก หัวใจขาดเลือด ปอดทำงานผิดปกติหรือการหายใจผิดปกติ มีเลือดออก การไหลเวียนเลือดในกระเพาะอาหารและลำไส้ลดลง ไตผิดปกติ อาการบวม และสับสน เป็นต้น
ยา Acitretin อาจทำให้ความดันในสมองเพิ่มขึ้น และส่งผลต่อการมองเห็นในระยาวหรืออาจเป็นอันตรายถึงแก่ชีวิตได้ โดยอาจทำให้มีอาการ เช่น ปวดศีรษะรุนแรง เวียนศีรษะ อาเจียน ปวดท้อง และชัก เป็นต้น ทั้งนี้ หากพบอาการ เช่น ร่างกายไม่มีแรงครึ่งซีก มีปัญหาในการพูดและการคิด การทรงตัวผิดปกติ และการมองเห็นเปลี่ยนแปลง เป็นต้น ให้รีบไปพบแพทย์ทันที
ผู้ที่มีอายุ 65 ปีขึ้นไป ควรใช้ยาด้วยความระมัดระวัง เพราะเสี่ยงเกิดผลข้างเคียงจากการใช้ยาได้สูง
ผู้ที่ต้องให้นมบุตร ห้ามให้นมบุตรระหว่างที่ใช้ยานี้และหลังจากหยุดใช้ยาในช่วงแรก โดยให้ปรึกษาแพทย์ถึงช่วงเวลาที่เหมาะสมที่จะสามารถให้นมบุตรได้
ระหว่างที่ใช้ยานี้ ห้ามใช้ยาเม็ดคุมกำเนิดประเภทที่มีฮอร์โมนโปรเจสติน เพราะอาจทำให้ยาคุมกำเนิดมีประสิทธิภาพลดลง โดยให้ใช้ยาคุมก่อนใช้ยา Acitretin 1 เดือน จากนั้นให้ใช้ยาคุมในระหว่างที่ใช้ยานี้และใช้ยาคุมอย่างต่อเนื่องอย่างน้อย 3 ปีจนหยุดรับยา หากมีเพศสัมพันธ์โดยไม่ได้คุมกำเนิด ประจำเดือนขาด หรือสงสัยว่าตนตั้งครรภ์ ให้รีบไปพบแพทย์ทันที
ปริมาณการใช้ยา Acitretin
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
โรคแดริเออร์
ผู้ใหญ่
รับประทานยาปริมาณเริ่มต้น 10 มิลลิกรัม/วัน เป็นระยะเวลา 2-4 สัปดาห์ และหลังจากนั้นอาจปรับปริมาณยาจนถึง 25-50 มิลลิกรัม/วัน โดยขึ้นอยู่กับการตอบสนองต่อยา
โรคผิวหนังแห้งลอกแต่กำเนิด โรคไลเคน พลานัส และ
โรคสะเก็ดเงิน
ชนิดรุนแรง
ผู้ใหญ่
รับประทานยาปริมาณเริ่มต้น 25 หรือ 30 มิลลิกรัม/วัน เป็นระยะเวลา 2-4 สัปดาห์ และหลังจากนั้นอาจปรับปริมาณยาตามการตอบสนองต่อยา ซึ่งปริมาณยาปกติอยู่ในช่วง 25-50 มิลลิกรัม/วัน โดยใช้ยาเป็นระยะเวลา 6-8 สัปดาห์ และปริมาณยาสูงสุดไม่เกิน 75 มิลลิกรัม/วัน
การใช้ยา Acitretin
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ใช้ยา Acitretin พร้อมอาหาร และใช้ยาในเวลาเดิมทุกวัน
อาจต้องใช้เวลา 2-3 เดือนหลังใช้ยาจึงจะเห็นผลการรักษา
ระหว่างที่ใช้ยา Acitretin ผู้ป่วยอาจได้รับการตรวจเลือดและตรวจความหนาแน่นของมวลกระดูกตามที่แพทย์สั่ง
หลีกเลี่ยงการรับวิตามินเอเกินกว่าปริมาณที่กำหนดในแต่ละวัน เพราะยานี้อาจทำให้ได้รับวิตามินเอมากเกินไป
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินปริมาณที่กำหนด ควรแจ้งให้แพทย์ทราบทันที
ไม่ลืมกินยา เพื่อประสิทธิภาพสูงสุดในการรักษา
ห้ามให้ผู้อื่นใช้ยานี้ และห้ามใช้ยาของผู้อื่น
แจ้งให้แพทย์ทราบหากอาการไม่ดีขึ้นหรือแย่ลง
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น โดยเก็บยาให้พ้นจากมือเด็กและสัตว์เลี้ยง
ผลข้างเคียงจากการใช้ยา Acitretin
การใช้ยา Acitretin อาจทำให้เกิดผลข้างเคียงที่พบได้บ่อย เช่น เล็บเปลี่ยนแปลงไป น้ำมูกไหล คัน ระคายเคืองตา ปากแห้ง ริมฝีปากแห้ง ตาแห้ง และผมร่วง เป็นต้น แต่หากพบผลข้างเคียงที่รุนแรงหรือมีอาการแพ้ยา ควรรีบไปพบแพทย์ทันที เช่น
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีตุ่มน้ำพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เสียงแหบ เป็นต้น
ภาวะซึมเศร้า อาจมีอาการบางอย่าง เช่น มีความคิดฆ่าตัวตาย ความคิดผิดปกติ ประหม่า กังวล อารมณ์แปรปรวน และขาดความสนใจในการใช้ชีวิต เป็นต้น
ภาวะน้ำตาลในเลือดสูง ซึ่งอาจมีอาการบางอย่าง เช่น ง่วง สับสน กระหายน้ำ หิว ปัสสาวะบ่อย ผิวหนังแดง หายใจเร็ว และหายใจมีกลิ่นคล้ายผลไม้ เป็นต้น
ตับอ่อนอักเสบ อาจทำให้มีอาการบางอย่าง เช่น ปวดท้องรุนแรง ปวดหลังรุนแรง ท้องไส้ปั่นป่วนรุนแรง และอาเจียน เป็นต้น
มีพฤติกรรมก้าวร้าวหรือคิดถึงการต่อสู้
เจ็บหรือแน่นหน้าอก
เวียนศีรษะรุนแรง หรือหมดสติ
แสบ ชา หรือรู้สึกเหน็บชาผิดปกติ
มีอาการบวม ชา เจ็บ หรือมีการเปลี่ยนสีที่ขาและแขน
เจ็บกล้ามเนื้อรุนแรง หรือกล้ามเนื้ออ่อนแรง
ปวดข้อหรือปวดกระดูก
การได้ยินเปลี่ยนแปลงไป มีเสียงหวี่ดังในหู
การมองเห็นเปลี่ยนแปลง เจ็บตา ระคายเคืองตารุนแรง การมองเห็นในเวลากลางคืนแย่ลง รู้สึกผิดปกติเมื่อใส่คอนแทคเลนส์
บวม น้ำหนักตัวเพิ่มขึ้น
มีไข้ ปวดท้อง ท้องเสีย
เลือดออกทางทวารหนัก หรือเจ็บทวารหนัก
กลุ่มอาการสตีเวนส์จอห์นสัน (Stevens-Johnson Syndrome) ซึ่งอาจทำให้มีอาการบางอย่าง เช่น ผิวซีด แดง บวม พุพอง ตาแดงหรือระคายเคือง เป็นแผลในปาก คอ จมูก และตา เป็นต้น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน