Dulaglutide
Dulaglutide (ดูลากลูไทด์) เป็นยารักษาโรคเบาหวานชนิดที่ 2 ออกฤทธิ์ช่วยควบคุมระดับน้ำตาลในเลือด แพทย์มักให้ยานี้ในกรณีที่ยาชนิดอื่น ๆ ใช้ไม่ได้ผล ทั้งนี้ ไม่สามารถนำยาดูลากลูไทด์ มาใช้รักษาโรคเบาหวานชนิดที่ 1 ได้ อย่างไรก็ตาม แพทย์อาจใช้ยานี้ในการรักษาความผิดปกติอื่น ๆ ขึ้นอยู่กับดุลยพินิจของแพทย์
เกี่ยวกับยา Dulaglutide
กลุ่มยา
ยาเบาหวาน (Antidiabetic Agents)
ประเภทยา
ยาตามใบสั่งแพทย์
สรรพคุณ
ใช้รักษาโรคเบาหวาน
กลุ่มผู้ป่วย
ผู้ใหญ่
รูปแบบของยา
ยาฉีด
การใช้ยาในหญิงตั้งครรภ์
และผู้ให้นมบุตร
Category C
จากการศึกษาในสัตว์พบว่า ทำให้เกิด
ความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์
หรือไม่มีข้อมูลเพียงพอในการศึกษาทดลองในมนุษย์และสัตว์
ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ปัจจุบันยังไม่ทราบแน่ชัดว่ายานี้สามารถส่งผ่านทางน้ำนมและเป็นอันตรายต่อทารกหรือไม่ดังนั้น ผู้ที่ตั้งครรภ์ กำลังวางแผนตั้งครรภ์ และผู้ที่กำลังให้นมบุตร ควรปรึกษาแพทย์ก่อนการใช้ยา
คำเตือนในการใช้ยา Dulaglutide
การใช้ยาดูลากลูไทด์มีข้อควรระวัง ดังนี้
แจ้งให้แพทย์ทราบก่อนใช้ยา หากมีประวัติการแพ้ยาชนิดนี้ รวมถึงการแพ้ยาชนิดอื่น อาหาร หรือสารใด ๆ เพราะยานี้อาจมีส่วนผสมของสารที่ทำให้เกิดอาการแพ้ได้
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาตามใบสั่งแพทย์ ยาที่ซื้อมารับประทานเอง สมุนไพร รวมถึงอาหารเสริมที่ใช้เป็นประจำ
แจ้งให้แพทย์เกี่ยวกับโรคประจำตัวและประวัติการรักษา โดยเฉพาะโรคตับอ่อนอักเสบ โรคตับ โรคไต โรคกรดไหลย้อน อาหารไม่ย่อย หรือโรคอื่น ๆ ที่เกี่ยวกับกระเพาะและลำไส้ รวมทั้งผู้ที่กำลังใช้
อินซูลิน
ในการรักษาโรคเบาหวาน
ไม่ควรใช้ยานี้ หากตนเองหรือครอบครัวได้รับการวินิจฉัยเป็นโรคมะเร็งของต่อมไทรอยด์ชนิดเมดูลลารี ภาวะน้้าตาลในเลือดสูงชนิด Diabetic ketoacidosis และโรค Multiple Endocrine Neoplasia syndrome type 2 หากพบว่ามีอาการผิดปกติของเนื้องอกต่อมไทรอยด์ อย่างมีก้อนบริเวณลำคอ คอบวม กลืนลำบาก เสียงเปลี่ยน หายใจลำบาก ควรแจ้งแพทย์ทันที
ยา Dulaglutide อาจทำให้ระดับน้ำตาลในเลือดผิดปกติได้ หากเกิดสัญญาณของภาวะน้ำตาลในเลือดสูง อย่าง
ปัสสาวะบ่อย การมองเห็นเปลี่ยนไป ปวดศีรษะ และเหนื่อยล้า หรือหากมีสัญญาณของ
ภาวะน้ำตาลในเลือดต่ำ
อย่างเวียนศีรษะ หิว เหงื่อออก หัวใจเต้นเร็ว คลื่นไส้อาเจียน หรือตัวสั่น ควรไปพบแพทย์หรือปฐมพยาบาลเบื้องต้นตามคำแนะนำของแพทย์ โดยแพทย์อาจแนะนำให้ผู้ป่วยพกลูกอม ผลไม้อบแห้ง หรือเครื่องดื่มที่มีน้ำตาลสำหรับรับประทานเมื่อน้ำตาลในเลือดต่ำ นอกจากนี้ ในผู้ที่เป็นเบาหวานแพทย์อาจสั่งจ่ายเข็มฉีดยากลูคากอนสำเร็จรูปกรณีเกิดภาวะน้ำตาลในเลือดต่ำอย่างรุนแรงและไม่สามารถรับประทานอาหารหรือดื่มน้ำได้
ยานี้อาจทำให้เวียนศีรษะ ง่วงซึม ตาพร่า เนื่องจากระดับน้ำตาลในเลือดไม่ปกติ จึงควรหลีกเลี่ยงการขับขี่ยานพาหนะ และหลีกเลี่ยงงานที่ต้องใช้ความตื่นตัวหรือความแม่นยำ อย่างงานเกี่ยวกับเครื่องจักรหรืองานบนที่สูงซึ่งอาจเสี่ยงต่ออุบัติเหตุได้
แจ้งแพทย์ให้ทราบก่อนการใช้ยา หากมีสัญญาณของภาวะระดับน้ำตาลในเลือดผิดปกติ อย่างรู้สึกไม่สบาย เครียด เพิ่งดื่มแอลกอฮอล์ หรือลืมรับประทานอาหาร เพื่อให้แพทย์ช่วยปรับปริมาณยา และแผนการรักษาให้ตรงกับความต้องการของร่างกาย
ห้ามใช้ในผู้ที่มีอายุต่ำกว่า 18 ปี โดยไม่ได้รับการอนุมัติจากแพทย์
การตั้งครรภ์อาจส่งผลให้อาการของโรคเบาหวานรุนแรงขึ้น ผู้ที่กำลังวางแผนมีบุตรควรปรึกษาแพทย์ถึงความเสี่ยง
ผู้ที่กำลังตั้งครรภ์ควรปรึกษาแพทย์ก่อนใช้ยา เนื่องจากยังไม่ทราบแน่ชัดว่ายานี้ส่งผลต่อทารกในครรภ์ได้หรือไม่
ผู้ที่กำลังให้นมบุตรควรปรึกษาแพทย์ก่อนใช้ยา เนื่องจากยังไม่ทราบแน่ชัดว่ายานี้ส่งผลต่อทารกในครรภ์ได้หรือไม่
ปริมาณการใช้ยา Dulaglutide
ปริมาณการใช้ยาดูลากลูไทด์ อาจแตกต่างกันไปตามอาการของโรคและการใช้ชีวิตของผู้ป่วย ซึ่งแพทย์จะเป็นผู้กำหนดปริมาณในการใช้ยา โดยมีตัวอย่างการใช้ยา ดังนี้
โรคเบาหวานชนิดที่ 2
ตัวอย่างการใช้ยาดูลากลูไทด์ในการรักษา
โรคเบาหวาน
ชนิดที่ 2
ผู้ใหญ่
ระยะแรกใช้ยาดูลากลูไทด์ ปริมาณ 0.75 มิลลิกรัมฉีดเข้าใต้ผิวหนังหนึ่งครั้ง/สัปดาห์ หากค่าน้ำตาลในเลือดยังไม่ปกติ อาจเพิ่มปริมาณยาเป็น 1.5 มิลลิกรัม/สัปดาห์
การใช้ยา Dulaglutide
ยาดูลากลูไทด์มีวิธีการใช้ ดังนี้
อ่านใบกำกับยาโดยละเอียดก่อนใช้และปฏิบัติตามคำแนะนำของแพทย์และเภสัชกรอย่างเคร่งครัด หากมีข้อสงสัยให้ถามแพทย์และเภสัชกรเท่านั้น
ตรวจสอบยาก่อนใช้ทุกครั้ง ทั้งวันหมดอายุ และสภาพของยาว่ามีตะกอน มีสีที่เปลี่ยนไป หรือเป็นน้ำแข็ง หากมีความผิดปกติเกิดขึ้นห้ามนำกลับมาใช้อีก
ใช้แอลกอฮอล์เช็ดบริเวณผิวหนังก่อนฉีดยาทุกครั้ง เพื่อลดความเสี่ยงในการติดเชื้อ
เปลี่ยนตำแหน่งการฉีดทุกครั้งเพื่อให้แผลจากรอยเข็มฟื้นตัวและหลีกเลี่ยงภาวะบาดเจ็บรุนแรง
เข้ารับการฉีดยาตามวันและเวลาที่กำหนดเพื่อผลการรักษาสูงสุด
ยานี้สามารถใช้พร้อมกับมื้ออาหารหรือไม่ก็ได้
แพทย์อาจปรับปริมาณยาตามอาการหรือปัจจัยบางอย่างของผู้ป่วย ดังนั้น ควรใช้ยาในปริมาณที่แพทย์กำหนดเท่านั้น
ยานี้ใช้ฉีดบริเวณต้นขา หน้าท้อง และต้นแขนด้านบน
ยา Dulaglutide ใช้ฉีดใต้ผิวหนังเท่านั้น ห้ามฉีดเข้ากล้ามเนื้อหรือหลอดเลือด
ผู้ที่ใช้อินซูลินร่วมกับยานี้ ควรแบ่งฉีดแบบแยกตัวยา ห้ามนำมารวมกันและฉีดครั้งเดียวเด็ดขาด โดยยาทั้งสองชนิดสามารถฉีดบริเวณเดียวกันได้ แต่ไม่ควรฉีดในตำแหน่งเข็มเดียวกันหรือใกล้กัน
แพทย์อาจแนะนำให้ออกกำลังกายและควบคุมอาหารควบคู่ไปกับการใช้ยา
หากลืมฉีดยา ควรฉีดยาทันทีที่นึกได้ภายใน 3 วันหลังกำหนด หากเกิน 3 วันให้ข้ามไปใช้ยาในครั้งถัดไปได้เลยโดยไม่ต้องเพิ่มปริมาณยา อย่างไรก็ตาม ควรรายงานแพทย์หากลืมฉีดยา
ห้ามใช้เข็มฉีดยาร่วมกับผู้อื่น เพราะอาจเกิดการติดเชื้อได้ นอกจากนี้ ควรเก็บอุปกรณ์ที่ใช้ในการฉีดยาให้เหมาะสม
แพทย์อาจจ่ายฮอร์โมนกลูคากอน (Glucagon) ในรูปแบบปากกาฉีดยา สำหรับใช้ในกรณีที่น้ำตาลในเลือดต่ำมากและทำให้ไม่สามารถรับประทานอาหารหรือดื่มน้ำได้ ดังนั้น ผู้ป่วย คนในครอบครัว หรือเพื่อนสนิทควรศึกษาวิธีการฉีดฮอร์โมนกลูคากอนเมื่อเกิดเหตุฉุกเฉิน
หากได้รับ
ยาเกินขนาด
และเกิดอาการผิดปกติขึ้น ควรนำผู้ป่วยส่งโรงพยาบาลทันที
หากใช้ยาแล้วอาการไม่ทุเลา อาการรุนแรงขึ้น หรือมีอาการอื่นเกิดเพิ่มขึ้นควรไปพบแพทย์เพื่อปรับรูปแบบการรักษา
ควรเก็บยาในตู้เย็น ห้ามแช่ช่องแข็ง เก็บให้พ้นจากแสงแดด ความร้อน เด็ก และสัตว์เลี้ยง
ผลข้างเคียงจากการใช้ยา Dulaglutide
ยาดูลากลูไทด์อาจทำให้เกิดผลข้างเคียงได้ ดังนี้
ผลข้างเคียงที่พบได้ทั่วไป
ยานี้อาจมีผลข้างเคียงที่พบได้บ่อย เช่น อ่อนเพลีย เหนื่อยล้า เบื่ออาหาร รู้สึกไม่สบาย ท้องเสีย อุจจาระบ่อย คลื่นไส้
อาหารไม่ย่อย
อาหารขึ้นคอคล้ายอาเจียน ปวดท้อง หน้าท้องไวต่อสัมผัส เป็นต้น
ผลข้างเคียงที่พบได้น้อย
ผลข้างเคียงจากยานี้ที่พบได้น้อย เช่น รู้สึกไม่สบายตัว ไม่มีแรง ปวดท้อง กรดในกระเพาะ กรดไหลย้อน อาหารไม่ย่อย แสบร้อนกลางอก เป็นต้น
ผลข้างเคียงที่พบได้ยาก
ผลข้างเคียงที่พบได้ยากของยาดูลากลูไทด์ เช่น เลือดไหล เป็นแผล ผิวหนังเปลี่ยนสี ลมพิษ รู้สึกหนาว ติดเชื้อ อักเสบ ปวดตัว รู้สึกชา เป็นเหน็บ มีผื่น หรือรู้สึกอุ่นในผิวบริเวณที่ฉีด
อาการแพ้ยา
อาการ
แพ้ยา
จากยานี้ อาจพบได้ยาก แต่ถ้าหากเกิดอาการต่อไปนี้ให้นำตัวผู้ป่วยไปโรงพยาบาลทันที ได้แก่ อาการบวมบริเวณใบหน้า ริมฝีปาก ลำคอ ผื่นขึ้นตามร่างกาย ลมพิษ หายใจไม่ออก เป็นต้น
ผลข้างเคียงอันตราย
หากผู้ป่วยมีอาการปากแห้ง ปัสสาวะมากหรือน้อยผิดปกติ กระหายน้ำ เวียนศีรษะ หัวใจเต้นช้า เต้นเร็ว หรือเต้นผิดจังหวะ มีอาการของโรคไต อย่างปัสสาวะเปลี่ยนสีหรือปริมาณปัสสาวะที่มากหรือน้อยผิดปกติ อาเจียนหรือท้องเสียต่อเนื่อง ปวดท้องหรือปวดหลังอย่างรุนแรง สับสน ง่วงซึม ตัวแดง หายใจมีกลิ่นหวาน ให้นำส่งโรงพยาบาลโดยเร็วที่สุด
ดูเพิ่มเติมเกี่ยวกับ :
Acanthosis Nigricans (รอยดำบริเวณข้อพับ)
Diabetic Ketoacidosis (ภาวะเลือดเป็นกรด)
Xanthelasma