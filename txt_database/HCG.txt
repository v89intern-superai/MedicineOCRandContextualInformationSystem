HCG (ฮอร์โมนเอชซีจี)
HCG (Human Chorionic Gonadotropin)
คือฮอร์โมนที่ช่วยกระตุ้นการเจริญเติบโตและการ
ตกไข่
ของผู้หญิง แพทย์มักใช้ยานี้รักษาภาวะมีบุตรยากในผู้หญิง เพิ่มจำนวนอสุจิของผู้ชาย หรือใช้รักษาภาวะลูกอัณฑะไม่ลงถุงที่เกิดขึ้นในเด็กผู้ชาย
เกี่ยวกับ HCG
กลุ่มยา
ฮอร์โมน HCG
ประเภทยา
ยาตามใบสั่งแพทย์
สรรพคุณ
กระตุ้นการตกไข่และรักษาภาวะฮอร์โมนเพศชายบกพร่อง
กลุ่มผู้ป่วย
ผู้ใหญ่และเด็ก
รูปแบบของยา
ยาฉีด
คำเตือนในการใช้ HCG
สตรีมีครรภ์หรือผู้ที่กำลังวางแผนมีบุตรไม่ควรใช้ยานี้ เนื่องจากฮอร์โมน HCG อาจทำให้เสี่ยง
ตั้ง
ครรภ์แฝด
หรือทารกพิการแต่กำเนิดได้
ผู้ที่ให้นมบุตรควรปรึกษาแพทย์ก่อนใช้ยานี้ เนื่องจากยังไม่อาจรับรองได้ว่ายา HCG จะไหลผ่านน้ำนมและเป็นอันตรายต่อทารกหรือไม่
ควรปรึกษาแพทย์เกี่ยวกับการใช้ฮอร์โมน HCG หากกำลังใช้ยารักษาโรคที่ส่งผลต่อระบบเลือด เช่น ยาละลายลิ่มเลือด ยาเพิ่มเซลล์เม็ดเลือดแดง ยารักษามะเร็งที่ส่งผลต่อการไหลเวียนของเลือด เป็นต้น
ผู้ที่เคยเกิดอาการแพ้ยา HCG ไม่ควรใช้ยานี้
ผู้ที่ปัญหาสุขภาพต่อไปนี้ควรแจ้งให้แพทย์ทราบก่อนใช้ HCG
เข้าสู่วัยเจริญพันธุ์เร็วกว่าปกติ
มะเร็งหรือเนื้องอกที่เต้านม รังไข่ มดลูก ต่อมลูกหมาก สมองส่วนไฮโปทาลามัส หรือต่อมใต้สมอง
ซีสต์ในรังไข่
ปัญหาสุขภาพหัวใจ
ปัญหาเกี่ยวกับต่อมไทรอยด์หรือต่อมหมวกไตทำงานบกพร่อง
ปัสสาวะเป็นเลือดโดยไม่ทราบสาเหตุ
โรคไต
โรคลมชัก
โรคหืด
ไมเกรน
ปริมาณการใช้ HCG
กระตุ้นการตกไข่
สำหรับผู้ป่วยที่มีภาวะไข่ไม่ตกและไม่ได้มีสาเหตุมาจากภาวะรังไข่เสื่อมก่อนกำหนด ฉีดฮอร์โมน HCG เข้ากล้ามเนื้อวันละ 5,000-10,000 ยูนิต โดยเริ่มฉีดหลังจากวันสุดท้ายที่ได้รับยาเมลาโนโทรปิน (Menotropin) 1 วัน
รักษาภาวะฮอร์โมนเพศต่ำในผู้ชายที่เกิดจากความผิดปกติของต่อมใต้สมอง
ฉีดยาเข้ากล้ามเนื้อปริมาณ 500-1,000 ยูนิต สัปดาห์ละ 3 ครั้ง เป็นเวลา 3 สัปดาห์ หลังจากนั้นฉีดยาในปริมาณเดิมต่ออีกสัปดาห์ละ 2 ครั้ง เป็นเวลา 3 สัปดาห์
หรือ
ฉีดยาเข้ากล้ามเนื้อปริมาณ 4,000 ยูนิต สัปดาห์ละ 3 ครั้ง ใน เป็นเวลา 6-9 เดือน หลังจากนั้นฉีดยาปริมาณ 2,000 ยูนิต สัปดาห์ละ 3 ครั้ง เป็นเวลา 3 เดือน
รักษาภาวะลูกอัณฑะไม่ลงถุง
มักใช้กับเด็กอายุระหว่าง 4-9 ปี ซึ่งเป็นช่วงที่ยังไม่เข้าสู่วัยเจริญพันธุ์ ในกรณีที่ภาวะดังกล่าวไม่ได้มีสาเหตุมาจากความผิดปกติของโครงสร้างทางร่างกาย
ฉีดยาเข้ากล้ามเนื้อปริมาณ 4,000 ยูนิต สัปดาห์ละ 3 ครั้ง เป็นเวลา 3 สัปดาห์
หรือ
ฉีดยาเข้ากล้ามเนื้อปริมาณ 5,000 ยูนิต จำนวน 4 เข็ม ทุก 2 วัน
หรือ
ฉีดยาเข้ากล้ามเนื้อปริมาณ 500-1,000 ยูนิต จำนวน 15 เข็ม เป็นเวลา 6 สัปดาห์
หรือ
ฉีดยาเข้ากล้ามเนื้อปริมาณ 500 ยูนิต สัปดาห์ละ 3 ครั้ง เป็นเวลา 4-6 สัปดาห์ และอาจต้องฉีดซ้ำปริมาณ 1,000 ยูนิต เป็นเวลาอีก 1 เดือน หากการรักษาครั้งแรกไม่ได้ผล
การใช้ HCG
แพทย์จะฉีดฮอร์โมน HCG เข้าใต้ผิวหนังหรือเข้ากล้ามเนื้อผู้ป่วย และอาจสอนให้ฉีดยาด้วยตัวเองที่บ้าน ในกรณีที่ฉีดยาเองผู้ป่วยควรอ่านวิธีใช้ในฉลากยาอย่างละเอียดและปฏิบัติตามคำแนะนำของแพทย์อย่างเคร่งครัด ไม่ควรใช้ยาในปริมาณมากกว่าหรือนานกว่าที่กำหนด เมื่อฉีดยาแล้วควรทิ้งเข็มที่ใช้ฉีดให้เรียบร้อย ไม่นำกลับมาใช้ซ้ำ และเข้ารับการตรวจกับแพทย์อย่างสม่ำเสมอ
นอกจากนี้ หากยามีสีเปลี่ยนไปหรือมีตะกอนไม่ควรนำมาใช้ ให้แจ้งแพทย์เพื่อขอรับยาขวดใหม่แทน ควรเก็บรักษายาไว้ในอุณหภูมิห้อง ให้พ้นจากแสงแดด ความชื้น ความร้อน และห่างไกลจากมือเด็ก ส่วนฮอร์โมน HCG แบบที่ต้องนำมาผสมสำหรับฉีดเองนั้นควรเก็บยาที่ผสมแล้วไว้ในตู้เย็น และทิ้งไปหากไม่ได้นำมาใช้ภายใน 30 วัน
ผลข้างเคียงจากการใช้ HCG
ผู้ป่วยที่เข้ารับการรักษาด้วยฮอร์โมน HCG เสี่ยงเกิดผลข้างเคียงได้ ดังนี้
ผลข้างเคียงที่พบได้ทั่วไป
รู้สึกปวดบริเวณที่ฉีดยา
เกิดอาการระคายเคือง
เมื่อยล้า
ปวดศีรษะ
รู้สึกกระวนกระวาย
มีอาการซึมเศร้า
บวมตามมือ ขา ข้อเท้า หรือเท้า
เด็กผู้ชายอาจมีนมตั้งเต้าคล้ายผู้หญิง
ผลข้างเคียงที่รุนแรง
ผู้ป่วยควรพบแพทย์ทันทีหากมีอาการต่อไปนี้
อาการ
แพ้ยา
ได้แก่ ใบหน้า ปาก ลิ้น หรือคอบวม หายใจไม่สะดวก หรือเกิดผื่นลมพิษตามผิวหนัง
เกิดลิ่มเลือดในร่างกาย ซึ่งจะส่งผลให้มีอาการชา เป็นเหน็บ ปวดที่แขนหรือขา สับสนมึนงง ง่วงซึมมาก หรือปวดศีรษะรุนแรง
เด็กผู้ชายที่ใช้ยานี้อาจเข้าสู่วัยเจริญพันธุ์เร็วกว่าปกติ สังเกตได้จากการมีเสียงแหบ ขนขึ้นในที่ลับ หรือมีสิวขึ้น
ผู้ป่วยบางรายอาจเกิดภาวะรังไข่ถูกกระตุ้นมากเกินไป โดยเฉพาะในช่วงแรกของการรักษา จึงควรหมั่นสังเกตตนเองและไปพบแพทย์ทันทีหากมีอาการ
ปวดท้องน้อย
รุนแรง บวมตามมือหรือขา หายใจไม่อิ่ม ท้องร่วง คลื่นไส้ อาเจียน หรือปัสสาวะน้อยกว่าปกติ เนื่องจากภาวะนี้อาจส่งผลอันตรายถึงชีวิตได้