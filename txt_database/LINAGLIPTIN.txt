ไลนากลิปติน (Linagliptin)
Linagliptin (ไลนากลิปติน)
เป็นยารักษาโรคเบาหวานชนิดที่ 2 โดยตัวยาจะช่วยเพิ่มการผลิตสารอินครีติน (Incretin) ให้แก่ร่างกาย สารนี้ทำหน้าที่ควบคุมระดับน้ำตาลในเลือดและช่วยลดการผลิตน้ำตาลจากตับ ซึ่งยา Linagliptin จะมีประสิทธิภาพสูงสุดเมื่อผู้ป่วยควบคุมอาหารและออกกำลังกายอย่างเหมาะสมในระหว่างการใช้ยา นอกจากนี้ อาจมีการใช้ยา Linagliptin บรรเทาอาการอื่น ๆ ตามดุลยพินิจของแพทย์ด้วย
เกี่ยวกับยา
Linagliptin
กลุ่มยา
ยากลุ่ม Dipeptidyl Peptidase-4 (DPP-4) Inhibitors
ประเภทยา
ยาตามใบสั่งแพทย์
สรรพคุณ
รักษาโรคเบาหวานชนิดที่ 2
กลุ่มผู้ป่วย
ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category B
จากการศึกษาในสัตว์ ไม่พบความเสี่ยงในการทำให้เกิดความผิดปกติของตัวอ่อนในครรภ์สัตว์ แต่ไม่มีการศึกษาในมนุษย์หรืออาจพบผลไม่พึงประสงค์ในสัตว์ และยังไม่พบความเสี่ยงในมนุษย์เมื่อใช้ในช่วงสามเดือนแรกของการตั้งครรภ์ รวมทั้งไม่มีหลักฐานทางการศึกษาที่แสดงให้เห็นว่า มีความเสี่ยงเมื่อใช้ในช่วงหลังเดือนที่สามเป็นต้นไป อย่างไรก็ตาม ผู้ที่กำลังให้นมบุตรควรปรึกษาแพทย์ก่อนการให้นมบุตรเพื่อความปลอดภัยของทารก เนื่องจากยังไม่สามารถระบุว่าตัวยาสามารถปนเปื้อนผ่านน้ำนมแม่ได้หรือไม่
คำเตือนในการใช้ยา Linagliptin
ข้อควรทราบเพื่อความปลอดภัยก่อนการใช้ยา Linagliptin มีดังนี้
แจ้งให้แพทย์ทราบก่อนใช้ยา หากมีประวัติ
แพ้ยา
Linagliptin แพ้ยาชนิดอื่น ๆ หรือสารอื่นที่อาจเป็นส่วนประกอบของยาชนิดนี้ ผู้ป่วยควรสอบถามแพทย์หรือเภสัชกรเกี่ยวกับส่วนประกอบของยา Linagliptin ก่อนใช้เพื่อความปลอดภัย
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เช่น ยาไรแฟมพิซิน (Rifampicin) ยาริโทนาเวียร์ (
Ritonavir
) หรือยารักษาโรคเบาหวานชนิดรับประทานอื่น ๆ เนื่องจากยาดังกล่าวอาจทำให้ประสิทธิภาพของยา Linagliptin ลดลง หรืออาจทำให้ผู้ป่วยมีภาวะน้ำตาลในเลือดต่ำได้
เมื่อใช้ยา Linagliptin ร่วมกับยาโรคเบาหวานแบบรับประทานชนิดอื่น ๆ อาจส่งผลให้ผู้ป่วยมีภาวะน้ำตาลในเลือดต่ำ (Hypoglycemia) ได้ จึงควรปรึกษาแพทย์ก่อนทุกครั้ง
แจ้งให้แพทย์ทราบก่อนใช้ยาหากป่วยด้วยโรคเบาหวานชนิดที่ 1
ภาวะเลือดเป็นกรด
(Diabetic Ketoacidosis: DKA) หรือเคยป่วยด้วยภาวะไตรกลีเซอไรด์สูง โรคตับอ่อนอักเสบ โรคไต โรคนิ่วในถุงน้ำดี โรคพิษสุราเรื้อรัง หัวใจทำงานผิดปกติ
ก่อนรับการรักษาทางทันตกรรมหรือการผ่าตัดใด ๆ ต้องแจ้งให้แพทย์หรือทันตแพทย์ทราบเกี่ยวกับยาทุกชนิดที่ใช้ รวมถึงยา Linagliptin วิตามิน อาหารเสริม หรือสมุนไพรทุกชนิดที่ผู้ป่วยกำลังใช้อยู่
แพทย์จะใช้ยา Linagliptin กับผู้ป่วยที่กำลังตั้งครรภ์ในกรณีที่มีความจำเป็นเท่านั้น
ห้ามใช้ยา Linagliptin ในผู้ป่วยอายุต่ำกว่า 18 ปี
ผู้ป่วยควรหลีกเลี่ยงการขับรถ การทำกิจกรรมที่ต้องตื่นตัวหรือการใช้เครื่องจักร เนื่องจากยา Linagliptin อาจทำให้เกิดภาวะน้ำตาลในเลือดต่ำ รวมทั้งควรหลีกเลี่ยงหรือจำกัดปริมาณการดื่มเครื่องดื่มแอลกอฮอล์ในระหว่างการใช้ยา เพื่อลดความเสี่ยงต่อการเกิดภาวะน้ำตาลในเลือดต่ำเช่นกัน
ปริมาณการใช้ยา Linagliptin
ปริมาณและระยะเวลาในการใช้ยา Linagliptin ขึ้นอยู่กับดุลยพินิจของแพทย์ผู้รักษา โดยตัวอย่างการใช้ยา Linagliptin เพื่อรักษา
โรคเบาหวานชนิดที่ 2
ที่แนะนำสำหรับผู้ใหญ่คือ รับประทานยา 5 มิลลิกรัม 1 ครั้ง/วัน
การใช้ยา Linagliptin
เพื่อความปลอดภัยในการใช้ยา Linagliptin ผู้ป่วยควรปฏิบัติตามคำแนะนำดังต่อไปนี้
ควรรับประทานยาหรือใช้ยาตามคำสั่งแพทย์หรือคำแนะนำบนฉลากยาอย่างเคร่งครัด ผู้ป่วยไม่ควรปรับปริมาณยาหรือหยุดการใช้ยาเอง หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ควรปรับรูปแบบการรับประทานอาหารและการออกกำลังกายตามคำแนะนำของแพทย์ในระหว่างการใช้ยา เพื่อให้ควบคุมระดับน้ำตาลในเลือดได้อย่างมีประสิทธิภาพ
รับประทานยานี้พร้อมอาหารหรือไม่พร้อมอาหารก็ได้ โดยให้รับประทานยาในเวลาเดิมทุกวันเพื่อป้องกันการลืม
ในระหว่างการใช้ยา แพทย์จะนัดหมายเพื่อตรวจเลือดและตรวจปัสสาวะเป็นระยะ ซึ่งจะช่วยให้แพทย์สามารถทราบได้ว่าตัวยาออกฤทธิ์ในการรักษาโรคได้อย่างมีประสิทธิภาพหรือไม่
ตรวจวัดระดับน้ำตาลในเลือดอย่างสม่ำเสมอ หากพบว่ามีระดับน้ำตาลในเลือดต่ำหรือสูงเกินไปในระหว่างการใช้ยา ผู้ป่วยควรแจ้งให้แพทย์ทราบ
หากรู้สึกปวดศีรษะ เวียนศีรษะ หิว มือสั่น อ่อนเพลีย และมึนงง ซึ่งเป็นอาการที่อาจบ่งบอกถึงภาวะน้ำตาลในเลือดต่ำ ผู้ป่วยควรรับประทานอาหารหรือดื่มเครื่องดื่มที่มีน้ำตาลหรือพบแพทย์เพื่อรับการรักษาทันที
พบแพทย์ตามนัดหมายเพื่อตรวจร่างกายอย่างสม่ำเสมอ เนื่องจากยา Linagliptin อาจทำให้เกิดโรคตับอ่อนอักเสบ รวมทั้งควรหยุดใช้ยาและพบแพทย์โดยเร็วที่สุดหากมีอาการปวดท้องช่วงบนร้าวไปด้านหลัง เพราะอาจเป็นอาการของโรคตับอ่อนอักเสบได้
ในกรณีที่ผู้ป่วยลืมรับประทานยา ควรรับประทานทันทีที่นึกได้ หากใกล้เวลาที่ต้องรับประทานครั้งถัดไป ให้ข้ามไปรับประทานตามปกติ ห้ามรับประทานเป็นสองเท่า
หากใช้ยาเกินขนาดและมีอาการเวียนศีรษะ ปวดท้อง
คลื่นไส้
อาเจียน หายใจลำบากหรือหมดสติ ควรนำตัวผู้ป่วยส่งโรงพยาบาลทันที
เก็บยาไว้ในบรรจุภัณฑ์อย่างมิดชิดและเก็บไว้ในอุณหภูมิห้อง โดยให้ห่างจากมือเด็ก ความชื้น ความร้อน และสัตว์เลี้ยง
ห้ามผู้อื่นใช้ยาโดยเด็ดขาด เนื่องจากปริมาณการใช้ยาของแต่ละคนจะขึ้นอยู่กับการตอบสนองของผู้ป่วยต่อการรักษา อาการของผู้ป่วย หรือยาชนิดอื่น ๆ ที่ผู้ป่วยใช้ในระหว่างการใช้ยา Linagliptin
ผลข้างเคียงจากการใช้ยา Linagliptin
โดยทั่วไป ยา Linagliptin อาจก่อให้เกิดผลข้างเคียงต่าง ๆ เช่น ปวดศรีษะ มีน้ำมูกไหล เจ็บคอ ไอ ปวดกล้ามเนื้อ และท้องเสีย ซึ่งหากมีความผิดปกติเหล่านี้เกิดขึ้นอย่างต่อเนื่องหรือรุนแรงขึ้น ผู้ป่วยควรแจ้งให้แพทย์ทราบ
อย่างไรก็ตาม หากพบผลข้างเคียงที่รุนแรงควรหยุดใช้ยาแล้วแจ้งให้แพทย์ทราบโดยเร็วที่สุด เช่น
มีอาการแพ้ยาหรืออาการแพ้ทางผิวหนังอย่างรุนแรง เช่น หายใจลำบาก คัน มีผื่นลมพิษ รอยแดง แสบผิว ผิวลอก เกิดแผลพุพอง มีไข้ แสบตา เจ็บคอ รู้สึกแน่นในลำคอหรือหน้าอก ลิ้น ปาก หน้าหรือคอบวม
มีอาการของภาวะหัวใจล้มเหลว เช่น น้ำหนักขึ้นอย่างรวดเร็ว ขาหรือเท้าบวม หายใจไม่อิ่ม
มี
อาการตับอ่อนอักเสบ
เช่น คลื่นไส้หรืออาเจียนอย่างต่อเนื่อง ปวดท้องอย่างรุนแรง ปวดร้าวไปบริเวณหลัง
เกิดภาวะภูมิต้านเนื้อเยื่อของตนเอง โดยจะเกิดแผลพุพอง ผิวแตกหรือคันอย่างรุนแรง
หนาวสั่น หัวใจเต้นเร็ว
ตามัว
มีเหงื่อออกมาก ตัวเย็น
รู้สึกซึมเศร้า มึนงงหรือวิตกกังวล
อ่อนแรงผิดปกติ