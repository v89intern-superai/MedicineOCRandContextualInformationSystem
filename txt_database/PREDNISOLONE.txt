เพรดนิโซโลน (Prednisolone)
เพรดนิโซโลน (Prednisolone)
เป็นยาในกลุ่มคอร์ติโคสเตียรอยด์ (Corticosteroid) หรือรู้จักกันในชื่อยาสเตียรอยด์ สามารถใช้รักษาโรคหลายชนิด เช่น โรคทางภูมิคุ้มกัน โรคหอบหืด โรคลำไส้อักเสบ และโรคเกี่ยวกับข้อต่อ โดยตัวยาจะออกฤทธิ์ยับยั้งสารในร่างกายที่ถูกสร้างขึ้นมาในภาวะอักเสบ
ยาเพรดนิโซโลนเป็นยาสังเคราะห์ที่มีความคล้ายคลึงกับฮอร์โมนตามธรรมชาติที่ผลิตขึ้นในร่างกายจากต่อมหมวกไต แม้เป็นยาที่มีประโยชน์มากในทางการแพทย์ แต่ก็อาจตามมาด้วยผลข้างเคียงที่มากด้วยเช่นกัน การใช้ยาเพรดนิโซโลนจึงควรใช้ภายใต้การดูแลของแพทย์เท่านั้น
เกี่ยวกับเพรดนิโซโลน
กลุ่มยา
ยาคอร์ติโคสเตียรอยด์
ประเภทยา
ยาตามใบสั่งแพทย์
สรรพคุณ
ช่วยควบคุมอาการเกี่ยวกับการอักเสบและภูมิแพ้ เช่น โรคหืด โรครูมาตอยด์ โรคข้ออักเสบ และโรคลำไส้อักเสบ
กลุ่มผู้ป่วย
เด็กและผู้ใหญ่
การใช้ยาในหญิงตั้งครรภ์และผู้ให้นมบุตร
Category D
สำหรับสตรีมีครรภ์ในไตรมาสแรก เนื่องจากพบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่าก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิต หรือใช้รักษาโรคร้ายแรงของมารดา ซึ่งไม่สามารถใช้ยาอื่น ๆ ทดแทนได้ และจัดเป็น
Category C
สำหรับสตรีมีครรภ์ในไตรมาสสองและสาม เนื่องจากการศึกษาในสัตว์พบว่าทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่ามีประโยชน์มากกว่าความเสี่ยงที่อาจเกิดขึ้นต่อทารกในครรภ์ ผู้ที่กำลังตั้งครรภ์ วางแผนตั้งครรภ์ และผู้ที่กำลังให้นมบุตร จึงควรปรึกษาแพทย์ก่อนการใช้ยา
รูปแบบของยา
ยาเม็ด ยาหยอดหู ยาหยอดตา ยาทา
คำเตือนในการใช้ยาเพรดนิโซโลน
เพื่อให้เกิดความปลอดภัยในการใช้ยา ผู้ใช้ยาควรระมัดระวังและปฏิบัติตามคำแนะนำ ดังนี้
ห้ามใช้ยานี้ในผู้ที่เคยมีประวัติการ
แพ้ยา
เพรดนิโซโลนและยาในกลุ่มสเตียรอยด์อื่น ๆ
ก่อนการใช้ยาเพรดนิโซโลน ต้องแจ้งประวัติทางการแพทย์กับแพทย์ที่ทำการรักษา และต้องแจ้งว่ากำลังใช้ยาชนิดใดอยู่บ้าง เพราะมีหลายโรคที่มีผลกระทบกับการใช้ยาสเตียรอยด์และยาหลายชนิดที่มีปฏิกิริยาต่อสเตียรอยด์
ผู้ที่ตั้งครรภ์ ผู้ที่กำลังให้นมบุตร และผู้ที่วางแผนจะมีบุตร ควรปรึกษาแพทย์ก่อนใช้ยานี้
หลีกเลี่ยงการใกล้ชิดกับผู้ป่วยที่มีการติดเชื้อ เพราะการใช้ยาเพรดนิโซโลนมีผลทำให้ระบบภูมิคุ้มกันในร่างกายอ่อนแอลง ทำให้มีความเสี่ยงในการติดเชื้อได้ง่าย
ผู้ที่ต้องขับขี่ยานพาหนะหรือทำงานที่ต้องเสี่ยงอันตราย ต้องดูการตอบสนองของร่างกายที่มีต่อยาชนิดนี้ เพราะอาจทำให้เกิดอันตรายได้
ควรใช้ยานี้อย่างระมัดระวังในผู้ป่วยที่มีภาวะความดันโลหิตสูง มีความผิดปกติเกี่ยวกับไตหรือตับ เป็นโรคเบาหวาน โรคกระดูกพรุน โรคหัวใจ เป็นต้อหินและ
ต้อกระจก
การดื่มเครื่องดื่มแอลกอฮอล์หรือใช้
ยาแก้ปวด
บางชนิด เช่น ยาไอบูโพรเฟน (Ibuprofen) ขณะที่ใช้ยานี้จะเพิ่มความเสี่ยงในการมีเลือดออกในกระเพาะอาหารและลำไส้ได้
อาจเป็นข้อห้ามการให้วัคซีนชนิดเชื้อเป็น (Live Vaccine) เช่น
ไข้หวัดใหญ่ อีสุกอีใส หัด งูสวัด
ขณะที่ใช้ยานี้ในขนาดสูง จึงควรปรึกษาแพทย์เป็นกรณีไป
ปริมาณการใช้ยาเพรดนิโซโลน
การใช้ยาเพรดนิโซโลนในผู้ใหญ่จะอยู่ที่ 5–60 มิลลิกรัมต่อวัน แบ่งรับประทาน 1–4 ครั้งต่อวัน โดยปริมาณการใช้ยาจะขึ้นอยู่กับเงื่อนไขของแพทย์และขึ้นอยู่กับว่าใช้รักษาโรคอะไร ซึ่งแพทย์อาจมีการเปลี่ยนแปลงปริมาณการให้ยาเพื่อให้ผลการรักษาที่ดีที่สุด ส่วนปริมาณการใช้ยาในเด็ก แพทย์จะพิจารณาจากน้ำหนักตัวของเด็ก
การใช้ยาเพรดนิโซโลน
การใช้ยาเพรดนิโซโลนควรใช้ยาตามคำแนะนำของแพทย์หรือคำแนะนำบนฉลากเท่านั้น ไม่ควรเพิ่มหรือลดปริมาณการใช้ยาและหยุดใช้ยาด้วยตัวเองโดยที่แพทย์ไม่ได้สั่ง เพราะอาจทำให้เกิดอาการข้างเคียงจากการลดยาได้
และหากกำลังใช้ยาชนิดใดอยู่ ควรแจ้งแพทย์ก่อนใช้ยาเพรดนิโซโลน เพราะยาบางชนิดอาจทำปฏิกิริยากับยาเพรดนิโซโลนจนเกิดผลข้างเคียงต่อร่างกายได้
ในกรณีที่ลืมรับประทานยา ควรรับประทานยาให้เร็วที่สุดเมื่อนึกขึ้นได้ แต่ถ้านึกขึ้นได้ตอนใกล้กับเวลารับประทานยามื้อถัดไปให้รับประทานยาในครั้งถัดไปเพียงแค่ครั้งเดียว และควรเก็บยาในอุณหภูมิห้องโดยหลีกเลี่ยงความชื้นและความร้อนสูง เพราะอาจทำให้ยาเสื่อมสภาพได้
ปฏิกิริยาระหว่างยาเพรดนิโซโลนกับยาอื่น
ยาเพรดนิโซโลนอาจทำปฏิกิริยากับยา วิตามิน หรือสมุนไพรบางชนิด ซึ่งอาจก่อให้เกิดผลข้างเคียงหรือทำให้ยามีประสิทธิภาพลดลง โดยเฉพาะยาต่อไปนี้
ยาลดกรดในกระเพาะอาหาร
เพราะอาจทำให้ประสิทธิภาพการดูดซึมของยาเพรดนิโซโลนลดลง
ยารักษาอาการชัก เช่น ยาเฟนิโทอิน (Phenytoin)
ยาในกลุ่มไรฟามัยซิน (Rifamycins) เช่น ยาไรแฟมพิน (Rifampin)
ยาต้านเชื้อราในกลุ่มเอโซล (Azole Antifungals) เช่น
ยาไมโคนาโซล
(Miconazole)
ยาที่ออกฤทธิ์ทำให้ระบบภูมิคุ้มกันอ่อนแอลง เช่น ยาอะซาไธโอพรีน (Azathioprine) ยาไซโคลสปอริน (Cyclosporine) และยาเคมีบำบัด
ยาที่ออกฤทธิ์ต้านการแข็งตัวของเลือด เช่น ยาโคลพิโดเกรล (Clopidogrel) ยาวาฟาริน (Warfarin) และ
ยาแอสไพริน
(Aspirin)
ยารักษาโรคมะเร็งบางชนิด เช่น ยาอัลเดสลูคิน (Aldesleukin) เพราะอาจทำให้ฤทธิ์การต้านมะเร็งของยาอัลเดสลูคินลดลง
ตัวอย่างยาและสมุนไพรดังข้างต้นเป็นเพียงส่วนหนึ่งที่อาจทำปฏิกิริยากับยาเพรดนิโซโลนเท่านั้น หากผู้ป่วยกำลังใช้ยาหรือผลิตภัณฑ์ใด ๆ อยู่ ควรแจ้งให้แพทย์และเภสัชกรทราบก่อนเสมอ เพื่อความปลอดภัยต่อร่างกาย
ผลข้างเคียงจากการใช้ยาเพรดนิโซโลน
การใช้ยาเพรดนิโซโลนอาจทำให้เกิดผลข้างเคียงเล็กน้อย เช่น ปวดศีรษะ คลื่นไส้ ปวดท้อง นอนไม่หลับ อารมณ์แปรปรวน มีเหงื่อออกมาก มีสิวขึ้น ผิวแห้ง รูปร่างเปลี่ยน หรือมีการบวมเฉพาะจุดตามร่างกาย
นอกจากนี้ บางรายอาจเกิดผลข้างเคียงจากการใช้ยาที่รุนแรง หากมีอาการเพียงอย่างใดอย่างหนึ่งต่อไปนี้ ให้รีบติดต่อแพทย์โดยเร็ว
เกิดอาการแพ้ยา เช่น เกิด
ลมพิษ
หายใจติดขัด และมีอาการบวมที่หน้า ริมฝีปาก ลิ้น หรือคอ
มีปัญหาเกี่ยวกับการมองเห็น
อุจจาระเป็นเลือด หรือ
ไอเป็นเลือด
มีอาการบวม น้ำหนักขึ้นอย่างรวดเร็ว และหายใจถี่
มีอาการซึมเศร้ารุนแรง อารมณ์แปรปรวนผิดปกติ มีอาการชัก
ตับอ่อนอักเสบ มีอาการเจ็บรุนแรงบริเวณท้องช่วงบนไปถึงบริเวณหลัง มีอาการคลื่นไส้อาเจียน และ
หัวใจเต้นเร็ว
อาการที่เกิดจากโพแทสเซียมต่ำ มีอาการมึนงง สับสน กระหายน้ำอย่างมาก หัวใจเต้นผิดจังหวะ เหนื่อยอ่อน และกล้ามเนื้ออ่อนแรง
ความดันโลหิตสูงรุนแรง มีอาการปวดศีรษะรุนแรง การมองเห็นไม่ชัด หายใจถี่ เจ็บหน้าอก วิตกังวล และมีอาการชัก
อาการผิดปกติจากการใช้ยาเป็นเวลานานหรือใช้ยาปริมาณมากแล้วมีการหยุดใช้ทันที เช่น วิงเวียนศีรษะ คลื่นไส้ อาเจียน ท้องเสีย ไม่อยากอาหาร น้ำหนักลด เจ็บตามข้อหรือเจ็บกล้ามเนื้อ