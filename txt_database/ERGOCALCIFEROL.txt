Ergocalciferol
Ergocalciferol (เออร์โกแคลซิเฟอรอล)
หรือวิตามินดี 2 มีฤทธิ์ช่วยให้ร่างกายดูดซึมแคลเซียมและฟอสฟอรัสได้ดีขึ้น และยังช่วยรักษาโรคกระดูกอ่อนในเด็ก รักษาภาวะต่อมพาราไทรอยด์ทำงานได้ไม่ดี หรือรักษาและป้องกันภาวะฟอสเฟตในเลือดต่ำ นอกจากนี้ อาจใช้เพื่อรักษาอาการอื่น ๆ ได้ตามดุลยพินิจของแพทย์
อย่างไรก็ตาม วิตามินดีเป็นสารที่ร่างกายสังเคราะห์ได้เองเมื่อผิวหนังสัมผัสกับแสงแดด โดยเป็นวิตามินที่ละลายได้ในไขมัน แต่ปัจจัยบางอย่างอาจทำให้ร่างกายได้รับวิตามินดีไม่เพียงพอ เช่น อุปกรณ์ป้องกันแสงแดดที่ใช้ สีผิว หรืออายุของแต่ละคน เป็นต้น ดังนั้น หากมีอาการขาดวิตามินดีหรือกังวลเกี่ยวกับภาวะนี้ ควรไปปรึกษาแพทย์ก่อนรับประทานอาหารเสริมใด ๆ ด้วยตนเอง
กลุ่มยา
วิตามิน
ประเภทยา
ยาที่หาซื้อได้เอง
สรรพคุณ
ช่วยบำรุงกระดูก รักษาและป้องกันโรคกระดูกพรุน
กลุ่มผู้ป่วย
ผู้ใหญ่
รูปแบบของยา
ยารับประทาน ยาฉีด
การใช้ยาในหญิงตั้งครรภ์
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์
แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์
ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์
คำเตือนในการใช้ Ergocalciferol
แจ้งให้แพทย์ทราบหากแพ้ยาหรือส่วนประกอบในยา Ergocalciferol ยาทาร์ทราซีน หรือแพ้สารชนิดใด ๆ ก็ตาม เพราะวิตามินชนิดนี้อาจมีส่วนผสมของทาร์ทราซีนหรือสารอื่น ๆ ที่ทำให้เกิดอาการแพ้ได้
แจ้งให้แพทย์ทราบถึงยาชนิดต่าง ๆ สมุนไพร และอาหารเสริมที่ใช้อยู่ในปัจจุบัน รวมถึงโรคต่าง ๆ ที่เป็นอยู่ เพื่อให้แพทย์แน่ใจว่าสามารถให้ผู้ป่วยรับประทานวิตามินชนิดนี้ได้อย่างปลอดภัย
แจ้งให้แพทย์ทราบหากมีระดับวิตามินดีสูง เป็นโรคตับ
โรคไต
มีภาวะแคลเซียมในเลือดสูง หรือมีภาวะร่างกายดูดซึมสารอาหารยาก (Malabsorption Syndrome)
หากป่วยเป็นโรคเบาหวาน โรคตับ โรคฟีนิลคีโตนูเรีย รวมถึงโรคอื่น ๆ ที่ต้องหลีกเลี่ยงหรือจำกัดการบริโภคน้ำตาลและแอลกอฮอล์ ควรปรึกษาแพทย์ก่อนรับประทานวิตามินชนิดนี้ เพราะวิตามินที่เป็นแบบน้ำ แบบเม็ดเคี้ยว หรือแบบเม็ดที่แตกตัวในช่องปาก อาจมีน้ำตาล สารให้ความหวาน หรือแอลกอฮอล์ผสมอยู่ด้วย
ไม่ควรเริ่มรับประทาน หยุดรับประทาน หรือเปลี่ยนแปลงปริมาณการรับประทานวิตามินนี้ด้วยตนเองโดยไม่ได้รับคำแนะนำจากแพทย์
หากได้รับวิตามินดีจากช่องทางอื่น ๆ อยู่ด้วยในระหว่างที่รับประทาน Ergocalciferol ควรปรึกษาแพทย์ เพราะหากได้รับวิตามินดีมากเกินไป อาจเป็นอันตรายต่อร่างกายได้
หากกำลังตั้งครรภ์หรือวางแผนจะมีบุตร ควรปรึกษาแพทย์เกี่ยวกับประโยชน์และความเสี่ยงที่อาจเกิดขึ้นหากรับประทานวิตามินชนิดนี้ในระหว่างที่ตั้งครรภ์
หากกำลังอยู่ในช่วงให้นมบุตร ควรปรึกษาแพทย์ก่อนรับประทาน Ergocalciferol
ปริมาณการใช้ Ergocalciferol
ปริมาณในการรับประทาน Ergocalciferol อาจแตกต่างกันขึ้นอยู่กับหลายปัจจัย อย่างโรคที่รักษา โรคอื่น ๆ ที่เป็นอยู่ และดุลยพินิจของแพทย์ เช่น
ภาวะแคลเซียมในเลือดต่ำ โรคกระดูกอ่อน หรือโรคกระดูกอ่อนในเด็ก
การใช้ Ergocalciferol เพื่อรักษาผู้ที่มี
ภาวะแคลเซียมในเลือดต่ำ
เป็นโรคกระดูกอ่อน หรือเป็นโรคกระดูกอ่อนในเด็ก มีตัวอย่างการรับประทานยา คือ ให้ผู้ป่วยวัยผู้ใหญ่รับประทาน Ergocalciferol วันละประมาณ 10 ไมโครกรัม หากอาการมีความรุนแรงอย่างภาวะร่างกายดูดซึมสารอาหารยากหรือเป็นโรคไต อาจต้องเพิ่มปริมาณเป็นวันละ 1 มิลลิกรัม นอกจากนี้ แพทย์อาจให้วิตามินชนิดนี้โดยการ
ฉีดเข้าทางกล้ามเนื้อได้
การใช้ยา Ergocalciferol
แจ้งแพทย์ ทันตแพทย์ เภสัชกร หรือผู้ดูแลสุขภาพด้านอื่น ๆ ให้ทราบว่ากำลังรับประทาน Ergocalciferol อยู่
รับประทานวิตามินชนิดนี้พร้อมหรือไม่พร้อมกับมื้ออาหารก็ได้ โดยควรรับประทานพร้อมอาหารหากเคยใช้ Ergocalciferol แล้วมีอาการท้องเสีย
รับประทานวิตามินชนิดนี้ตามระยะเวลาที่แพทย์กำหนด แม้จะรู้สึกดีขึ้นก่อนครบกำหนดก็ตาม และรับประทานอาหารตามแผนที่แพทย์กำหนดให้
ไป
ตรวจเลือด
และเข้าพบแพทย์ตามวันและเวลาที่แพทย์กำหนดเสมอ
หากลืมรับประทานวิตามินชนิดนี้ ให้รับประทานทันทีที่นึกได้ แต่หากใกล้เวลาของรอบต่อไป ให้ข้ามไปรับประทานรอบที่จะถึงโดยไม่ต้องเพิ่มปริมาณเพื่อทดแทนรอบที่ลืมไป
หากรับประทานวิตามินเกินปริมาณที่เหมาะสม ควรรีบไปพบแพทย์ทันที
หากรับประทาน Ergocalciferol ไปแล้วปัญหาสุขภาพที่เป็นอยู่ไม่ดีขึ้นหรือมีอาการแย่ลง ควรไปพบแพทย์
ไม่ควรรับประทานยาหรือวิตามินของผู้อื่น และไม่ควรให้ผู้อื่นรับประทานวิตามินของตนเอง
เก็บวิตามินนี้ไว้ในอุณหภูมิห้อง โดยให้หลีกเลี่ยงแสงหรือความชื้น และควรเก็บในที่ที่ปลอดภัย ห่างจากเด็กและสัตว์เลี้ยง
ผลข้างเคียงจากการใช้ Ergocalciferol
โดยปกติแล้ว การบริโภควิตามินดี 2 ไม่ก่อให้เกิดผลข้างเคียง แต่ในบางครั้งก็อาจทำให้เกิดความผิดปกติขึ้นได้ เช่น
อาการ
แพ้ยา
เช่น เป็นผื่นลมพิษ คัน ไอ หน้าบวม คอบวม ปากบวม ลิ้นบวม หายใจไม่อิ่ม หายใจมีเสียงหวีด เป็นต้น
ภาวะแคลเซียม
หรือวิตามินดีในร่างกายสูงเกินไป จนอาจเกิดผลข้างเคียง เช่น กระหายน้ำมาก ปัสสาวะมาก อารมณ์เปลี่ยนแปลงไป รู้สึกเหนื่อยล้าผิดปกติ เวียนหัว อาเจียน ไม่อยากอาหาร ท้องผูก เป็นต้น
นอกจากนี้ Ergocalciferol อาจก่อให้เกิดผลข้างเคียงอื่น ๆ ได้ด้วย ดังนั้น หากเกิดความผิดปกติใด ๆ ขึ้นในระหว่างที่ใช้วิตามินชนิดนี้ ควรไปพบแพทย์เพื่อเข้ารับการตรวจรักษาอย่างเหมาะสมต่อไป
ดูเพิ่มเติมเกี่ยวกับ :
กระดูกสะโพกหัก
กลุ่มอาการพราเดอร์-วิลลี่ (PWS)
ภาวะแคลเซียมในเลือดต่ำกว่าปกติ (Hypocalcemia)