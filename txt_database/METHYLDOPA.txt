เมธิลโดปา (Methyldopa)
Methyldopa (เมธิลโดปา)
เป็นยาที่ใช้เพื่อรักษาความดันโลหิตสูง ออกฤทธิ์โดยการลดระดับสารเคมีบางชนิดในเลือด ซึ่งจะช่วยให้หลอดเลือดคลายตัวและทำให้เลือดสามารถไหลเวียนได้ทั่วร่างกายง่ายขึ้น นอกจากนี้ ยังสามารถใช้รักษาโรคอื่น ๆ ได้ตามดุลยพินิจของแพทย์
เกี่ยวกับยา Methyldopa
กลุ่มยา
กลุ่มยาลดความดันโลหิต (Antihypertensives)
ประเภทยา
ยาตามใบสั่งแพทย์
สรรพคุณ
ลดความดันโลหิตสูง
กลุ่มผู้ป่วย
เด็ก ผู้ใหญ่ ผู้สูงอายุ
รูปแบบของยา
ยารับประทานและยาฉีด
การใช้ยาในหญิงตั้งครรภ์และผู้ให้นมบุตร
Category B
จากการศึกษาในสัตว์ ไม่พบความเสี่ยงในการทำให้เกิดความผิดปกติของตัวอ่อนในครรภ์สัตว์ แต่ไม่มีการศึกษาในมนุษย์หรืออาจพบผลไม่พึงประสงค์ในสัตว์ และยังไม่พบความเสี่ยงในมนุษย์เมื่อใช้ในช่วงสามเดือนแรกของการตั้งครรภ์ รวมทั้งไม่มีหลักฐานทางการศึกษาที่แสดงให้เห็นว่า มีความเสี่ยงเมื่อใช้ในช่วงหลังเดือนที่สามเป็นต้นไป อย่างไรก็ตาม ผู้ป่วยควรปรึกษาแพทย์ก่อนการให้นมบุตรในระหว่างใช้ยา
คำเตือนในการใช้ยา Methyldopa
ข้อควรทราบเพื่อความปลอดภัยก่อนการใช้ยา Methyldopa มีดังนี้
แจ้งให้แพทย์และเภสัชกรทราบหากมี
อาการแพ้ยา
Methyldopa หรือมีอาการแพ้สารอื่น ๆ ในตัวยา โดยผู้ป่วยควรสอบถามแพทย์หรือเภสัชกรเกี่ยวกับส่วนประกอบของยา Methyldopa
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เช่น ยาเฟอร์รัสกลูโคเนต (Ferrous Gluconate) ยาเฟอร์รัสซัลเฟต (Ferrous Sulfate) ยาลิเทียม (Lithium) ยาที่มีส่วนผสมของธาตุเหล็ก หรือยารักษาโรคความดันโลหิตสูงบางชนิด เป็นต้น
ห้ามผู้ป่วยที่ใช้ยาต้านเศร้ากลุ่มเอ็มเอโอไอ (Monoamine Oxidase Inhibitors: MAOI) อย่างยาไอโซคาร์บอกซาซิด (Isocarboxazid) ยาฟีเนลซีน (Phenelzine) ยาทรานิลไซโปรมีน (Tranylcypromine) หรือยาเมทิลีน บลู (Methylene Blue) ภายในเวลา 14 วันที่ผ่านมาใช้ยา Methyldopa เนื่องจากอาจเกิดปฏิกิริยาที่รุนแรงได้หากรับประทานร่วมกับยา Methyldopa อีกทั้งยาชนิดนี้อาจทำให้ผลการตรวจบางอย่างคลาดเคลื่อนได้
แจ้งให้แพทย์ทราบถึงประวัติทางการแพทย์ โดยเฉพาะผู้ที่ป่วยด้วยโรคหัวใจ โรคหลอดเลือดสมอง โรคตับ โรคไต โรคโลหิตจาง เนื้องอกต่อมหมวกไตชนิดฟีโอโครโมไซโตมา (Pheochromocytoma) เจ็บหน้าอกจากหัวใจขาดเลือด ตับเคยผิดปกติเนื่องจากการใช้ยา Methyldopa หรือป่วยด้วยความผิดปกติทางพันธุกรรมอย่างภาวะขาดเอนไซม์จีซิกพีดี (
G6PD Deficiency
)
แจ้งให้แพทย์ทราบหากกำลังวางแผนตั้งครรภ์หรืออยู่ในช่วงตั้งครรภ์ เนื่องจากหากมีภาวะความดันโลหิตสูงขณะตั้งครรภ์ อาจส่งผลให้เกิดภาวะแทรกซ้อนอย่างภาวะครรภ์เป็นพิษร่วมกับมีการชัก (Eclampsia) หรือโรคเบาหวาน ซึ่งแพทย์จะให้ผู้ป่วยใช้ยาหากเห็นว่าจะเกิดผลดีมากกว่าผลเสียต่อทารกในครรภ์
แจ้งให้แพทย์ทราบว่าอยู่ในช่วงการรับประทานยานี้ หากต้องเข้ารับผ่าตัดร่างกาย ช่องปากหรือเปลี่ยนถ่ายเลือด เนื่องจากผู้ป่วยอาจต้องหยุดรับประทานยาก่อนเข้ารับการผ่าตัด
การใช้ยา Methyldopa อาจทำให้รู้สึกเวียนหัว เซื่องซึม ผู้ป่วยจึงควรหลีกเลี่ยงการขับรถ การทำกิจกรรมที่ต้องตื่นตัวหรือการใช้เครื่องจักร รวมทั้งควรจำกัดปริมาณการดื่มเครื่องดื่มแอลกอฮอล์
ปริมาณการใช้ยา Methyldopa
ปริมาณและระยะเวลาในการใช้ยา Methyldopa ขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
รักษาความดันโลหิตสูง
ตัวอย่างการใช้ยา Methyldopa เพื่อรักษา
ความดันโลหิตสูง
เด็ก
ยารับประทาน
หากเด็กมีอายุน้อยกว่า 12 ปี เริ่มรับประทานยาปริมาณ 10 มิลลิกรัม/น้ำหนักตัว 1 กิโลกรัม หรือ 300 มิลลิกรัม/พื้นที่ผิวหนัง 1 ตารางเมตร โดยแบ่งการรับประทาน 2–4 ครั้ง/วัน จากนั้นแพทย์จะปรับตามการตอบสนองของร่างกาย โดยปริมาณสูงสุดไม่เกิน 65 มิลลิกรัม/น้ำหนักตัว 1 กิโลกรัม หรือ 2,000 มิลลิกรัม/พื้นที่ผิวหนัง 1 ตารางเมตร หรือไม่เกิน 3,000 มิลลิกรัมต่อวัน
ยาฉีด
ฉีดยาเข้าหลอดเลือดดำปริมาณ 20–40 มิลลิกรัม/น้ำหนักตัว 1 กิโลกรัม หรือ 600–1,200 มิลลิกรัม/พื้นที่ผิวหนัง 1 ตารางเมตร โดยจะแบ่งปริมาณอย่างเท่า ๆ กันในการฉีดทุก 6 ชั่วโมงของทุกวัน ปริมาณสูงสุดในการฉีดเข้าหลอดเลือดดำไม่เกิน 65 มิลลิกรัม/น้ำหนักตัว 1 กิโลกรัม หรือ 2,000 มิลลิกรัม/พื้นที่ผิวหนัง 1 ตารางเมตร หรือไม่เกิน 3,000 มิลลิกรัมต่อวัน
ผู้ใหญ่
ยารับประทาน
สำหรับผู้ที่รักษาด้วยยา Methyldopa เพียงชนิดเดียว เริ่มรับประทานยาปริมาณ 250 มิลลิกรัม วันละ 2–3 ครั้งเป็นเวลา 2 วัน จากนั้นแพทย์จะปรับตามการตอบสนองของร่างกายในปริมาณที่คงที่ได้แก่ 500–2,000 มิลลิกรัมต่อวัน ปริมาณสูงสุดไม่เกิน 3,000 มิลลิกรัมต่อวัน ส่วนผู้ที่รักษาด้วยยาชนิดนี้ร่วมกับการรักษาอื่น ๆ รับประทานยาปริมาณเริ่มต้นไม่เกิน 500 มิลลิกรัม/วัน โดยแบ่งรับประทาน
ยาฉีด
สำหรับการฉีดยา Methyldopate HCl ให้ฉีดยาปริมาณ 250–500 มิลลิกรัม เข้าสู่ร่างกายช้า ๆ เป็นเวลาประมาณ 30–60 นาทีตามความเหมาะสมทุก ๆ 6 ชั่วโมง และปริมาณสูงสุดไม่เกิน 1,000 มิลลิกรัม/ 6 ชั่วโมง หรือ 3,000 มิลลิกรัม/วัน
ผู้สูงอายุ
ยารับประทาน
เริ่มรับประทานยาปริมาณ 125 มิลลิกรัม 2 ครั้ง/วัน โดยค่อย ๆ เพิ่มปริมาณยาตามความการตอบสนองของผู้ป่วย สูงสุดไม่เกิน 2,000 มิลลิกรัม/วัน
การใช้ยา Methyldopa
เพื่อความปลอดภัยในการใช้ยา Methyldopa ผู้ป่วยควรปฏิบัติตามคำแนะนำดังต่อไปนี้
ควรรับประทานยาตามคำสั่งแพทย์หรือคำแนะนำบนฉลากยาอย่างเคร่งครัด ผู้ป่วยไม่ควรปรับปริมาณยาเอง หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ใช้ยาตามที่แพทย์สั่งอย่างเคร่งครัดแม้อาการจะดีขึ้นแล้วก็ตาม เพราะหากหยุดการใช้ยาอาจทำให้ความดันโลหิตเพิ่มสูงขึ้นและก่อให้เกิดผลข้างเคียงจากการใช้ยาได้
รับประทานยานี้พร้อมอาหารหรือไม่พร้อมอาหารก็ได้
หากผู้ป่วยใช้ยาเกินปริมาณที่กำหนดอาจทำให้ความดันโลหิตลดลงอย่างรุนแรง เวียนหัว อ่อนแรง หัวใจเต้นช้าลง หมดสติ
อาเจียน
ท้องเสียหรือท้องผูก ควรรีบไปพบแพทย์ทันที
หากผู้ป่วยลืมรับประทานยา ควรรับประทานทันทีที่นึกขึ้นได้และรับประทานยาครั้งต่อไปตามช่วงเวลาเดิม ทั้งนี้ ผู้ป่วยห้ามเพิ่มปริมาณการรับประทานยาเป็น 2 เท่าเพื่อทดแทน
เก็บยาไว้ในบรรจุภัณฑ์เดิม โดยควรเก็บไว้ที่อุณหภูมิห้อง หลีกเลี่ยงความชื้น ความร้อนและแสงแดด
ห้ามให้ผู้อื่นใช้ยานี้แม้จะมีอาการป่วยเหมือนกันก็ตาม เนื่องจากปริมาณยาจะขึ้นอยู่กับน้ำหนักตัว อาการของโรคและการตอบสนองของร่างกายที่แตกต่างกันของแต่ละบุคคล
ผลข้างเคียงจากการใช้ยา Methyldopa
โดยทั่วไป ยา Methyldopa อาจก่อให้เกิดผลข้างเคียงต่าง ๆ เช่น ปวดหัว เวียนหัว ง่วงซึม คัดจมูกและอ่อนเพลีย เป็นต้น เนื่องจากร่างกายกำลังปรับตัวเข้ากับฤทธิ์ยา หรืออาจมีอาการคลื่นไส้ อาเจียน ปากแห้ง เจ็บลิ้น ไม่สามารถจดจ่อหรือจดจำได้ตามปกติ เหน็บชาบริเวณมือหรือเท้า ขาบวม และอาจมีน้ำหนักเพิ่มขึ้นร่วมด้วย ซึ่งถ้ามีอาการแย่ลงหรือมีอาการติดต่อกันเป็นเวลานาน ควรแจ้งให้แพทย์ทราบเพื่อรับการรักษา
หากมีอาการดังต่อไปนี้ ควรไปพบแพทย์เพื่อเข้ารับการรักษาอย่างเร่งด่วน เช่น
มีอาการแพ้ยา อาทิ มีผื่น คัน บวมในบริเวณใบหน้า ลิ้นและคอ เวียนหัวอย่างรุนแรงหรือหายใจลำบาก
หมดสติ
หัวใจเต้นช้า อาการเจ็บหน้าอกรุนแรงขึ้น หัวใจวาย
หายใจไม่อิ่ม
มีไข้ร่วมกับอาการเจ็บคอ มีแผลในปาก มีรอยช้ำหรือมีเลือดออกผิดปกติ
กล้ามเนื้อหดเกร็งหรือไม่สามารถควบคุมการทำงานของกล้ามเนื้อได้
ประจำเดือนมาไม่ปกติ
สมรรถภาพหรือความต้องการทางเพศลดลง
อารมณ์แปรปรวนผิดปกติ อย่างการเกิดภาวะซึมเศร้า
มีอาการของโรคตับหรือโลหิตจางเกิดขึ้น เช่น ตาหรือผิวเหลือง ปัสสาวะเป็นสีเข้ม คลื่นไส้หรืออาเจียนอย่างต่อเนื่อง ปวดท้องอย่างรุนแรง มีอาการอ่อนเพลียผิดปกติ เป็นต้น
ดูเพิ่มเติมเกี่ยวกับ :