บรอมเฟนิรามีน (Brompheniramine)
Brompheniramine (บรอมเฟนิรามีน)
เป็นยารักษาและบรรเทาอาการน้ำมูกไหล จาม ระคายเคืองตา คันตา ตาแดง หรือน้ำตาไหลอันเนื่องมาจากภูมิแพ้ ไข้ละอองฟาง หรือไข้หวัด โดยตัวยาจะออกฤทธิ์ยับยั้งการทำงานของสารฮิสตามีนที่ส่งผลให้ร่างกายเกิดปฏิกิริยาภูมิแพ้ต่าง ๆ จึงช่วยให้อาการที่เกิดขึ้นทุเลาลง
แต่อาจใช้ได้เพียงเพื่อบรรเทาอาการเท่านั้น ไม่สามารถรักษาโรคต้นเหตุของการเจ็บป่วยได้โดยตรง
ทั้งนี้ Brompheniramine อาจนำมาใช้ร่วมกับยาแก้ไอหรือยาแก้หวัดชนิดอื่นหรือใช้รักษาอาการอื่น ๆ ตามดุลยพินิจของแพทย์
เกี่ยวกับยา Brompheniramine
กลุ่มยา
ยาต้านฮิสตามีน (Antihistamine)
ประเภทยา
ยาที่หาซื้อได้เอง ยาตามใบสั่งแพทย์
สรรพคุณ
บรรเทาอาการที่เกิดจากภูมิแพ้
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ ส่วนผู้ที่กำลังให้นมบุตรควรปรึกษาแพทย์ก่อนการใช้ยา
คำเตือนในการใช้ยา Brompheniramine
เพื่อให้เกิดความปลอดภัยในการใช้ยา ควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบก่อนใช้ยา หากผู้ป่วยมีประวัติแพ้ยาหรือส่วนประกอบของยาบรอมเฟนิรามีน รวมถึงยาและสารอื่น ๆ เพราะอาจก่อให้เกิดผลข้างเคียงอื่น ๆ ตามมา
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ โดยเฉพาะ
ยาแก้แพ้
ยาแก้หวัดหรือไข้ละอองฟาง ยาคลายกล้ามเนื้อ ยาบรรเทาปวด ยาระงับประสาท ยานอนหลับ และยากล่อมประสาท เพราะยาบางชนิดอาจทำปฏิกิริยากับยานี้และก่อให้เกิดผลข้างเคียงหรือทำให้ยามีประสิทธิภาพลดลง
ผู้ที่มีปัญหาสุขภาพบางประการไม่ควรใช้ยานี้ ได้แก่ ภาวะความดันโลหิตสูงที่รุนแรงหรือควบคุมไม่ได้ โรคหลอดเลือดหัวใจที่รุนแรง แผลในกระเพาะอาหาร ต้อหินมุมแคบ ไม่สามารถปัสสาวะได้ หรือภาวะหอบหืดเฉียบพลัน (Asthma Attack)
แจ้งให้แพทย์ทราบและพิจารณาความปลอดภัยต่อร่างกายก่อนใช้ยาหากผู้ป่วยมีประวัติทางการแพทย์ ได้แก่ หอบหืด ถุงลมโป่งพอง หลอดลมอักเสบเรื้อรัง ปัญหาในการหายใจ กระเพาะปัสสาวะอุดตั้น ปัญหาในการปัสสาวะ ต่อมลูกหมากโต แผลในกระเพาะอาหาร ระบบย่อยอาหารอุดตัน ต้อหิน โรคหัวใจ ภาวะความดันโลหิตสูง โรคของต่อมไทรอยด์ โรคตับ โรคไต โรคเบาหวาน หรือชัก
ห้ามผู้ป่วยรับประทานยา Brompheniramine หากใช้ยาต้านเศร้ากลุ่ม MAOI ในช่วง 14 วันก่อนหน้า เช่น ยาไอโซคาร์บอกซาซิด (Isocarboxazid) ยาลีเนโซลิด (Linezolid) ยาเมทิลีนบลูชนิดฉีด (Methylene Blue) ยาฟีเนลซีน (Phenelzine) ยาราซากิลีน (Rasagiline) ยาเซเลกิลีน (Selegiline) ยาทรานิลซัยโปรมีน (Tranylcypromine) เป็นต้น เพราะตัวยาอาจทำปฏิกิริยาจนก่อให้เกิดอันตรายต่อร่างกายได้
ผู้ป่วย
โรค
ฟีนิลคีโตนูเรีย
(Phenylketonuria: PKU) ควรอ่านฉลากและคำเตือนให้ละเอียดก่อนการใช้ยา เนื่องจากยาบางยี่ห้ออาจมีส่วนผสมของกรดอะมิโนฟีนิลอะลานีน (Phenylalanine) ซึ่งเป็นกรดอะมิโนที่ร่างกายผู้ป่วยขาดเอนไซม์ที่ใช้ย่อยสลาย หากร่างกายเกิดการสะสมของกรดดังกล่าวก็อาจเป็นอันตรายได้
แจ้งให้แพทย์ทราบก่อนการผ่าตัดหรือทำทันตกรรมใด ๆ หากกำลังใช้ยาบรอมเฟนิรามีน
หลีกเลี่ยงการขับขี่ยานพาหนะ การทำกิจกรรมที่อันตราย หรือการใช้เครื่องจักรทุกชนิดในระหว่างที่ใช้ยาจนกว่าจะแน่ใจว่าตัวยาไม่ทำให้เกิดผลข้างเคียงที่เป็นอันตราย เพราะยานี้อาจส่งผลให้ผู้ป่วยง่วงซึมหรือมีความสามารถในการตอบสนองลดลง
หลีกเลี่ยงการทำกิจกรรมหรืออยู่ในสภาพอากาศร้อนจัดที่ทำให้ร่างกายมีอุณหภูมิสูง เนื่องจากผู้ป่วยอาจเสี่ยงต่อโรคลมแดดมากขึ้นในระหว่างที่ใช้ยาต้านฮิสตามีน
ไม่ควรดื่มแอลกอฮอล์ขณะที่ใช้ยา เพราะแอลกอฮอล์อาจทำให้เกิดผลข้างเคียงจากยา
ผู้ป่วยที่มีอายุ 65 ปีขึ้นไป ควรปรึกษาแพทย์ถึงประโยชน์และความเสี่ยงที่อาจเกิดขึ้นก่อนการใช้ยา Brompheniramine เพื่อความปลอดภัยต่อร่างกาย
ไม่อนุญาตให้ใช้ยาแก้แพ้หรือยาแก้หวัดเพื่อให้เด็กง่วงนอน หากใช้ยาผิดวัตถุประสงค์อาจทำให้เด็กเสียชีวิตได้โดยเฉพาะเด็กเล็ก ผู้ปกครองจึงควรปรึกษาแพทย์หรือเภสัชกรก่อนให้เด็กใช้ยาใด ๆ
ปริมาณการใช้ยา Brompheniramine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
บรรเทาอาการที่เกิดจากภูมิแพ้
ตัวอย่างการใช้ยา Brompheniramine เพื่อบรรเทาอาการที่เกิดจาก
ภูมิแพ้
เด็กที่มีอายุ 2-6 ปี
รับประทานยาในปริมาณ 1 มิลลิกรัม ทุก 4-6 ชั่วโมง
เด็กที่มีอายุ 6-12 ปี
รับประทานยาในปริมาณ 2 มิลลิกรัม ทุก 4-6 ชั่วโมง
เด็กที่มีอายุ 12 ปีขึ้นไป / ผู้ใหญ่
รับประทานยาในปริมาณ 4 มิลลิกรัม ทุก 4-6 ชั่วโมง
การใช้ยา Brompheniramine
วิธีการใช้ยาเพื่อความปลอดภัย มีดังนี้
ใช้ยาตามฉลากและตามคำสั่งแพทย์อย่างเคร่งครัด โดยยานี้ควรใช้ในช่วงระยะเวลาสั้น ๆ จนกว่าอาการจะหายไปเท่านั้น
รับประทานยานี้พร้อมอาหารหรือไม่พร้อมอาหารก็ได้ แต่การรับประทานพร้อมอาหารหรือนมอาจช่วยลดความไม่สบายในกระเพาะอาหาร
หากอาการไม่ดีขึ้นหรือมีไข้หลังรับประทานยาไปแล้ว 7 วัน ควรแจ้งให้แพทย์ทราบ
ยา Brompheniramine จะใช้เมื่อเกิดอาการและไม่ได้มีตารางการใช้ยาที่เฉพาะเจาะจง แต่หากผู้ป่วยลืมใช้ยาตามกำหนด ให้ข้ามไปใช้ยาตามเวลาปกติ โดยห้ามเพิ่มปริมาณยาเป็น 2 เท่า
ผู้ป่วยที่ใช้ยาเกินปริมาณที่กำหนดควรรีบไปพบแพทย์ทันที เพราะอาจส่งผลเสียต่อร่างกาย
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง รวมถึงปรึกษาวิธีการเก็บรักษาและการกำจัดยาที่ถูกต้องจากแพทย์และเภสัชกร
ผลข้างเคียงจากการใช้ยา Brompheniramine
ยา Brompheniramine อาจก่อให้เกิดผลข้างเคียงได้ เช่น ง่วงซึม มองเห็นเป็นภาพเบลอ ท้องผูก ผิวแดง รู้สึกอุ่นหรือเหมือนมีของแหลมแทงตามผิวหนัง ปาก จมูก หรือคอแห้ง คลื่นไส้ ปวดศีรษะ อึดอัดบริเวณหน้าอก รู้สึกกระสับกระส่ายหรือตื่นเต้นโดยเฉพาะในเด็ก แต่หากอาการไม่ดีขึ้นหรือแย่ลงควรไปปรึกษาแพทย์
อย่างไรก็ตาม ควรหยุดใช้ยาและไปพบแพทย์โดยเร็ว หากพบผลข้างเคียงดังต่อไปนี้
มีสัญญาณของการ
แพ้ยา
เช่น ลมพิษ หายใจลำบาก อาการบวมบริเวณใบหน้า ริมฝีปาก ลิ้น และลำคอ เป็นต้น
ง่วงซึมอย่างรุนแรง
สับสน เห็นภาพหลอน
รู้สึกประหม่า กระสับกระส่าย และเวียนศีรษะ
ชัก
ปัสสาวะเพียงเล็กน้อยหรือไม่ปัสสาวะเลย
นอกจากนี้ ยา Brompheniramine อาจก่อให้เกิดผลข้างเคียงอื่น ๆ นอกเหนือจากที่กล่าวมาข้างต้น หากสังเกตเห็นถึงความผิดปกติของตนเองหลังรับประทานยาควรแจ้งให้แพทย์ทราบเช่นกัน
ดูเพิ่มเติมเกี่ยวกับ :