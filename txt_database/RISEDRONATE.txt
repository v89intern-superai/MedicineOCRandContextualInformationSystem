Risedronate
Risedronate (ไรซีโดรเนต)
เป็นยารักษาโรคพาเจท (Paget’s Disease) หรือโรคกระดูกผิดรูป ป้องกันโรคกระดูกพรุนในผู้ใหญ่ สตรีวัยหมดประจำเดือน หรือผู้ที่รับประทานยาสเตียรอยด์อย่างยาเพรดนิโซโลนเป็นระยะเวลานาน โดยยานี้จะออกฤทธิ์ชะลอการสูญเสียมวลกระดูก ช่วยรักษากระดูกให้แข็งแรงและลดความเสี่ยงในการเกิดกระดูกหักด้วย
เกี่ยวกับยา Risedronate
กลุ่มยา
ยาในกลุ่มบิสฟอสโฟเนต
ประเภทยา
ยาตามใบสั่งแพทย์
สรรพคุณ
รักษาโรคพาเจทและป้องกันโรคกระดูกพรุน
กลุ่มผู้ป่วย
ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์
Category C
จากการศึกษาในสัตว์พบว่า ทำให้เกิด
ความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์
หรือไม่มีข้อมูลเพียงพอในการศึกษาทดลองในมนุษย์และสัตว์
ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์
คำเตือนในการใช้ยา Risedronate
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบก่อนใช้ยา หากมีประวัติแพ้ยา ยาในกลุ่มบิสฟอสโฟเนต หรือส่วนประกอบของยาชนิดนี้ รวมถึงยาและสารอื่น ๆ เพราะยาอาจมีส่วนประกอบที่ทำให้เกิดอาการแพ้ยาหรือเกิดผลข้างเคียงอื่น ๆ ตามมาได้
แจ้งให้แพทย์ทราบก่อนใช้ยา หากผู้ป่วยเคยมีประวัติทางการแพทย์ เช่น โรคหัวใจ
ปัญหาเกี่ยวกับหลอดอาหาร
ระดับแคลเซียมในเลือดต่ำ โรคไต โรคเกี่ยวกับกระเพาะอาหารหรือลำไส้ มีปัญหาในการกลืน ไม่สามารถนั่งหรือยืนได้นานกว่า 30 นาที เป็นต้น
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียง หรือทำให้ยามีประสิทธิภาพลดลง เช่น ยาไซเมทิดีน ยาอีโซเมพราโซล ยาฟาโมทิดีน ยาแลนโซพราโซล ยาโอเมพราโซล
ยาแอสไพริน ยาเสริมธาตุเหล็ก ยาลดกรด ยาระบาย ยาแก้อักเสบในกลุ่มเอ็นเสด
เป็นต้น
ผู้ป่วยอาจต้องเข้ารับการตรวจเลือดหรือตรวจความหนาแน่นของกระดูกตามคำสั่งแพทย์ในระหว่างการใช้ยา
ผู้ป่วยควรตรวจสุขภาพช่องปากก่อนการใช้ยา เนื่องจากยาไรซีโดรเนตอาจส่งผลให้เกิดปัญหาเกี่ยวกับกระดูกขากรรไกรอย่างรุนแรง หากต้องเข้ารับการรักษาทางทันตกรรมขณะที่ใช้ยานี้ หรือมีอาการปวดขากรรไกรเกิดขึ้น ควรแจ้งให้แพทย์ทราบก่อนเสมอ ทั้งนี้ ผู้ป่วยควรตรวจสุขภาพและรักษาช่องปากอยู่เป็นประจำ เพื่อป้องกันปัญหาเกี่ยวกับกระดูกขากรรไกร
ยานี้อาจส่งผลให้ผู้ป่วยมีปัญหาเกี่ยวกับหลอดอาหาร เช่น เกิดการระคายเคือง อาการบวม เป็นแผล หรือมีเลือดออกภายในหลอดอาหาร เป็นต้น จึงควรปรึกษาแพทย์ในการใช้ยานี้อย่างปลอดภัย
ผู้ป่วยโรคหืดควรปรึกษาแพทย์ในขณะที่ใช้ยานี้ เพราะตัวยาอาจส่งผลให้อาการแย่ลงได้
ไม่ควรสูบบุหรี่หรือดื่มแอลกอฮอล์ในระหว่างที่ใช้ยานี้
ผู้ที่กำลังตั้งครรภ์หรือวางแผนจะมีบุตร ควรปรึกษาแพทย์ถึงผลดีผลเสีย และความเสี่ยงต่อทารกก่อนการใช้ยานี้ เนื่องจากตัวยาอาจตกค้างอยู่ภายในร่างกายได้นานหลายปี จึงอาจเป็นอันตรายต่อทารกในครรภ์ได้
ผู้ป่วยที่กำลังให้นมบุตรควรปรึกษาแพทย์ถึงความเสี่ยงต่อทารกก่อนการใช้ยานี้
ปริมาณการใช้ยา Risedronate
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาโรคกระดูกพรุน
ตัวอย่างการใช้ยา Risedronate เพื่อรักษา
โรคกระดูกพรุน
สตรีวัยหมดประจำเดือน
อาจเลือกใช้ยาประเภท Immediate Release รูปแบบใดรูปแบบหนึ่งต่อไปนี้
รับประทานยาปริมาณ 5 มิลลิกรัม วันละ 1 ครั้ง
รับประทานยาปริมาณ 35 มิลลิกรัม วันละ 1 ครั้ง/อาทิตย์
รับประทานยาปริมาณ 75 มิลลิกรัม วันละ 2 เม็ด ติดต่อกัน 2 วัน/เดือน
รับประทานยาปริมาณ 150 มิลลิกรัม วันละ 1 ครั้ง/เดือน
หรือเลือกใช้ยาประเภท Delayed Release โดยรับประทานยาปริมาณ 35 มิลลิกรัม วันละ 1 ครั้ง/อาทิตย์
การเพิ่มมวลกระดูกในผู้ป่วยชาย
ให้รับประทานยาประเภท Immediate Release ปริมาณ 35 มิลลิกรัม วันละ 1 ครั้ง/อาทิตย์
ผู้ป่วยโรคกระดูกพรุนจากยาคอร์ติโคสเตียรอยด์
ให้รับประทานยาประเภท Immediate Release ปริมาณ 5 มิลลิกรัม วันละ 1 ครั้ง
ป้องกันโรคกระดูกพรุน
ตัวอย่างการใช้ยา Risedronate เพื่อป้องกันโรคกระดูกพรุน
สตรีวัยหมดประจำเดือนและผู้ป่วยโรคกระดูกพรุนจากยาคอร์ติโคสเตียรอยด์
ให้ใช้ยาในปริมาณเดียวกับการรักษาโรคกระดูกพรุนดังข้อมูลเบื้องต้น
รักษาโรคพาเจท
ตัวอย่างการใช้ยา Risedronate เพื่อรักษา
โรคพาเจท
ผู้ใหญ่
รับประทานยาปริมาณ 30 มิลลิกรัม/วัน วันละ 1 ครั้ง เป็นระยะเวลา 2 เดือน
การใช้ยา Risedronate
คำแนะนำเบื้องต้นสำหรับการใช้ยาอย่างปลอดภัย มีดังนี้
ใช้ยาตามฉลากและตามคำสั่งแพทย์อย่างเคร่งครัด ห้ามใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยใด ๆ ควรปรึกษาแพทย์หรือเภสัชกรก่อนใช้ยา
รับประทานยานี้พร้อมน้ำเปล่าเท่านั้น ห้ามรับประทานยาพร้อมน้ำแร่ธรรมชาติ นม หรือเครื่องดื่มอื่น ๆ และควรกลืนยาทั้งเม็ด ไม่เคี้ยว หัก หรือบดยา
ควรใช้ยาเป็นประจำทุกวัน เพื่อประสิทธิภาพในการรักษาสูงสุด
ควรรับประทานยาอย่างต่อเนื่องตามคำสั่งของแพทย์แม้ว่าจะรู้สึกดีขึ้นแล้วก็ตาม
ควรรับประทานยาไรซีโดรเนตอย่างน้อย 30 นาที ก่อนยาชนิดอื่น อาหารหรือเครื่องดื่มบางประเภทในมื้อแรกของวัน เพื่อให้ร่างกายดูดซึมยาได้เป็นปกติ
ไม่ควรนอนหรือเอนตัวลงทันทีหลังจากรับประทานยาและอาหารมื้อแรก แต่ควรรอประมาณ 30 นาที จึงค่อยอยู่ในอิริยาบถดังกล่าว
ห้ามรับประทานยาในเวลาเข้านอนหรือขณะที่อยู่ในท่าเอนหลัง
หากผู้ป่วยลืมรับประทานยา ให้เลื่อนไปรับประทานยาในวันถัดไป จากนั้นรับประทานยาตามเวลาปกติอย่างต่อเนื่อง แต่ไม่ควรเพิ่มปริมาณยาเป็น 2 เท่า ภายในหนึ่งวัน
หากผู้ป่วยสงสัยว่าตนเองรับประทานยาเกินกว่าปริมาณที่กำหนด ควรรีบไปพบแพทย์ทันที
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง รวมถึงปรึกษาวิธีการเก็บรักษาและการกำจัดยาที่ถูกต้องจากแพทย์และเภสัชกร
ผลข้างเคียงจากการใช้ยา Risedronate
โดยปกติยาไรซีโดรเนอาจส่งผลให้ผู้ป่วย
ท้องเสีย
ซึ่งหากอาการไม่หายไปหรือมีอาการแย่ลง ควรไปพบแพทย์ เพื่อเข้ารับการตรวจวินิจฉัยเพิ่มเติมต่อไป ทั้งนี้ ผู้ป่วยควรหยุดใช้ยาและไปพบแพทย์ หากเกิดอาการที่รุนแรง เช่น ปวดกล้ามเนื้อ ข้อต่อ กระดูกอย่างรุนแรงหรือปวดมากขึ้น ปวดบริเวณขาหนีบ ต้นขา สะโพกแบบผิดปกติ
มีปัญหาเกี่ยวกับสายตาและกระดูกขากรรไกร
เป็นต้น
นอกจากนี้ ยายังอาจก่อให้เกิดผลข้างเคียงที่รุนแรง แต่มักพบได้น้อย ดังนี้
มีสัญญาณของการ
แพ้ยา
เช่น ผื่นคัน ลมพิษ อาการบวมแดงบริเวณใบหน้า ริมฝีปาก ลิ้น และลำคอ เวียนศีรษะอย่างรุนแรง ผิวหนังพอง ผิวลอกพร้อมกับมีไข้หรือไม่มีไข้ก็ได้ หายใจมีเสียงหวีด แน่นหน้าอกหรือลำคอ หายใจลำบาก มีปัญหาในการหายใจ การกลืนและการพูดคุย เสียงแหบผิดปกติ เป็นต้น
เกิดการระคายเคืองและแผลในกระเพาะอาหารหรือหลอดอาหาร ซึ่งอาจส่งผลให้มีอาการ เช่น แสบร้อนกลางอกอย่างรุนแรงหรือมีอาการแย่ลง เจ็บหน้าอก เจ็บขณะกลืนหรือกลืนได้ลำบาก ปวดท้องอย่างรุนแรง อุจจาระเป็นสีดำคล้ายยางมะตอย อาเจียนออกมาเป็นสีคล้ายกากกาแฟ เป็นต้น
มีสัญญาณของระดับแคลเซียมในเลือดต่ำ เช่น ปวดเกร็งหน้าท้องหรือเป็นตะคริว รู้สึกชาและเหมือนมีของแหลมทิ่ม ชัก เป็นต้น
มีสัญญาณของภาวะความดันโลหิตสูง เช่น ปวดศีรษะหรือเวียนศีรษะอย่างรุนแรง หมดสติ มีปัญหาในด้านสายตา เป็นต้น
อย่างไรก็ตาม บางรายอาจพบผลข้างเคียงหรือความผิดปกติอื่น ๆ ซึ่งผู้ป่วยควรแจ้งแพทย์หรือเภสัชกรให้ทราบทันที
ดูเพิ่มเติมเกี่ยวกับ :
Rickets
กระดูกซี่โครงหัก (Broken Ribs)
กระดูกสะโพกหัก