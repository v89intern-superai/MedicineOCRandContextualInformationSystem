Azilsartan (ยาอะซิลซาร์แทน)
Azilsartan
(
ยาอะซิลซาร์แทน)
เป็นยารักษาโรคความดันโลหิตสูง โดยตัวยาจะออกฤทธิ์ยับยั้งการทำงานของสารแองจิโอเทนซิน 2 (Angiotensin II) ที่ทำให้หลอดเลือดตีบ เมื่อหลอดเลือดขยายและคลายตัว ส่งผลให้ความดันโลหิตลดลง หัวใจสามารถสูบฉีดเลือดและออกซิเจนไปเลี้ยงร่างกายได้เพิ่มขึ้น
ยา Azilsartan เป็นยาในกลุ่มแองจิโอเทนซิน 2 รีเซพเตอร์ แอนตาโกนีสต์ (Angiotensin II Receptor Antagonists: ARB) ที่แพทย์อาจสั่งจ่ายร่วมกับยาอื่นเพื่อรักษา
ความดันโลหิตสูง
หรืออาจใช้เพื่อรักษาภาวะอื่น ๆ ตามดุลยพินิจของแพทย์ เช่น โรคหลอดเลือดสมอง โรคหัวใจขาดเลือด (Heart Attack) ภาวะหัวใจวาย และภาวะไตวาย เป็นต้น
เกี่ยวกับยา Azilsartan
กลุ่มยา
ยาต้านตัวรับแองจิโอเทนซิน (Angiotensin Receptor Blockers: ARB)
ประเภทยา
ยาตามใบสั่งแพทย์
สรรพคุณ
รักษาความดันโลหิตสูง
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category D
จากการศึกษาในมนุษย์ พบความเสี่ยงทำให้เกิดความผิดปกติต่อทารกในครรภ์ จะใช้ก็ต่อเมื่อพิจารณาแล้วว่า ก่อให้เกิดประโยชน์ต่อมารดาและยอมรับความเสี่ยงที่อาจเกิดต่อทารกในครรภ์ โดยมากมักใช้ในกรณีที่จำเป็นในการช่วยชีวิต หรือใช้รักษาโรคร้ายแรงของมารดา ซึ่งไม่สามารถใช้ยาอื่น ๆ ทดแทนได้
คำเตือนในการใช้ยา Azilsartan
เพื่อความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยา Azilsartan ทำให้ตัวยามีประสิทธิภาพลดลงหรือเพิ่มความเสี่ยงของผลข้างเคียง
แจ้งให้แพทย์ทราบก่อนใช้ยาหากมีประวัติแพ้ยาหรือส่วนประกอบของยาชนิดนี้ รวมถึงยา อาหาร และสารอื่น ๆ เพราะอาจมีส่วนประกอบที่ทำให้เกิดอาการแพ้ยาหรือเกิดผลข้างเคียงอื่นตามมา
ยานี้ไม่แนะนำให้ใช้ในผู้ที่ตั้งครรภ์ เนื่องจากยาอาจส่งผลต่อทารกในครรภ์จนเป็นเหตุให้ทารกเจริญเติบโตผิดปกติ หรือการเสียชีวิตของทารกในครรภ์ โดยเฉพาะการรับประทานยาขณะตั้งครรภ์ในไตรมาสที่ 2–3 จึงควรปรึกษาแพทย์ถึงผลข้างเคียงที่อาจเกิดขึ้นก่อนการใช้ยาเสมอ
แจ้งให้แพทย์ทราบก่อนใช้ยา Azilsartan หากกำลังให้นมบุตรหรือวางแผนจะให้นมบุตร
แจ้งให้แพทย์ทราบก่อนใช้ยาหากผู้ป่วยมีประวัติทางการแพทย์ โดยเฉพาะผู้ป่วยที่มี
ภาวะขาดน้ำ
มีระดับเกลือแร่ผิดปกติ มีความผิดปกติเกี่ยวกับกล้ามเนื้อหัวใจ ลิ้นหัวใจ ตับ และไต โดยเฉพาะกรณีที่มีการอุดตันของหลอดเลือดแดงที่ลำเลียงเลือดไปยังไต
แจ้งให้แพทย์ทราบก่อนใช้ยาหากเป็นผู้ป่วยโรคเบาหวานหรือโรคไต และรับประทานยาที่มีส่วนผสมของยาอะลิสคิเรน (Aliskiren)
ผู้ป่วยควรต้องวัดระดับความดันโลหิตและตรวจเลือดเป็นระยะขณะที่ใช้ยานี้
หากผู้ป่วยกำลังใช้สารทดแทนเกลือที่มีโพแทสเซียมเป็นส่วนประกอบ ใช้
ยาขับปัสสาวะ
ชนิดที่ทำให้โพแทสเซียมสูง (Potassium-Sparing Diuretic) หรือผลิตภัณฑ์โพแทสเซียมอื่น ๆ ควรแจ้งให้แพทย์ทราบเสมอ
กรณีที่ผู้ป่วยรับประทานอาหารที่มีเกลือต่ำหรืออาหารที่ปราศจากเกลือขณะใช้ยา Azilsartan ปรึกษาแพทย์หรือเภสัชกร
ควรปรึกษาแพทย์ก่อนการใช้ยาต่าง ๆ เช่น
ยาแก้ไอ
ยาแก้หวัด ยาลดน้ำหนัก สารกระตุ้นต่าง ๆ ยาไอบูโพรเฟน (
Ibuprofen
) หรือผลิตภัณฑ์จากธรรมชาติบางชนิด เนื่องจากยาเหล่านี้อาจไปเพิ่มความดันโลหิตให้สูงขึ้น
ระมัดระวังอากาศร้อนหรือขณะทำกิจกรรมที่ทำให้เสียเหงื่อมากเป็นพิเศษ และดื่มน้ำมาก ๆ เพื่อป้องกันร่างกายสูญเสียน้ำ
ยา Azilsartan อาจทำให้ผู้ป่วยเวียนศีรษะและง่วงซึมโดยเฉพาะในช่วงแรกของการใช้ยา จึงไม่ควรลุกขึ้นจากท่านั่งหรือท่านอนอย่างรวดเร็วเพื่อป้องกันอาการเวียนหัว และควรหลีกเลี่ยงการขับรถ การใช้เครื่องจักร หรือการทำกิจกรรมที่ต้องอาศัยความตื่นตัวในระหว่างที่ใช้ยาจนกว่าจะแน่ใจว่ายาไม่ทำให้เกิดผลข้างเคียงที่เป็นอันตราย
ผู้ป่วยที่มีอายุ 65 ปีขึ้นไป ควรใช้ยาอย่างระมัดระวัง
ขณะใช้ยานี้ ควรแจ้งให้แพทย์หรือทันตแพทย์ทราบเสมอก่อนเข้ารับการผ่าตัด หรือเข้ารับการรักษาทางทันตกรรม
ปริมาณการใช้ยา Azilsartan
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
รักษาความดันโลหิตสูง
ตัวอย่างการใช้ยา Azilsartan เพื่อรักษาความดันโลหิตสูง
เด็ก
รับประทานยาในปริมาณและการใช้ตามที่แพทย์สั่ง
ผู้ใหญ่
เริ่มรับประทานยาที่ปริมาณ 40 มิลลิกรัม วันละครั้ง และอาจปรับเพิ่มขึ้นโดยปริมาณสูงสุดไม่เกิน 80 มิลลิกรัม/วัน
ผู้สูงอายุที่อายุมากกว่า 75 ปี
รับประทานยาปริมาณเริ่มต้น 20 มิลลิกรัม/วัน
การใช้ยา Azilsartan
ยา Azilsartan มีวิธีการใช้ต่อไปนี้
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยา
ก่อนการรับประทานยา ควรตรวจสอบบรรจุภัณฑ์ยาให้แน่ใจว่ายาอยู่ในสภาพดีเสมอ
สามารถรับประทานยา Azilsartan ก่อนหรือหลังมื้ออาหารก็ได้ แต่ควรรับประทานเวลาเดิมทุกวัน
เมื่อใช้ยานี้ ควรดื่มน้ำตามมาก ๆ ยกเว้นในกรณีแพทย์สั่งห้าม และหลีกเลี่ยงเครื่องดื่มที่มีคาเฟอีน
รับประทานยาตามที่แพทย์สั่งอย่างต่อเนื่อง แม้ว่าอาการจะดีขึ้นแล้วก็ตาม
ห้ามเริ่มใช้ยา หยุดใช้ยา หรือเปลี่ยนปริมาณการใช้ยาด้วยตัวเองโดยไม่ได้รับคำแนะนำจากแพทย์
หากผู้ป่วยลืมรับประทานยา ให้รับประทานทันทีที่นึกขึ้นได้ แต่หากใกล้ถึงช่วงเวลาของยารอบถัดไป ให้ข้ามไปรับประทานยาตามเวลาปกติ โดยห้ามเพิ่มปริมาณยาเป็น 2 เท่า
ห้ามให้ผู้อื่นใช้ยานี้ และห้ามใช้ยาของผู้อื่น
หากอาการไม่ดีขึ้น แย่ลง หรือสงสัยว่าใช้ยาเกินกว่าปริมาณที่กำหนด ควรแจ้งให้แพทย์ทราบทันที
เก็บยาไว้ในอุณหภูมิห้อง ให้ห่างจากความชื้น แสงแดด และเก็บให้พ้นจากมือเด็กและสัตว์เลี้ยง
ปรึกษาแพทย์หรือเภสัชกรถึงวิธีการเก็บยาและการกำจัดยาที่ไม่ได้ใช้แล้วอย่างเหมาะสม
ผลข้างเคียงจากการใช้ยา Azilsartan
ในระยะแรกที่รับประทานยา Azilsartan อาจทำให้เกิดผลข้างเคียงในผู้ป่วยบางราย เช่น ท้องเสีย เวียนศีรษะ หน้ามืด คลื่นไส้ และไอ แต่อาการมักดีขึ้นหลังจากร่างกายคุ้นชินกับยาแล้ว หากอาการเหล่านี้ไม่หายไปหรือมีอาการแย่ลง ควรไปพบแพทย์เพื่อตรวจวินิจฉัยเพิ่มเติมต่อไป
ทั้งนี้ ผู้ป่วยควรหยุดใช้ยาและไปพบแพทย์ทันที หากเกิดอาการอื่น ๆ ที่รุนแรงต่อไปนี้
มีอาการ
แพ้ยา
เช่น ผื่น ลมพิษ อาการคัน ผิวหนังบวมแดงหรือพอง ผิวลอกที่อาจมีไข้ร่วมด้วยหรือไม่มีไข้ร่วมด้วย มีเสียงหวีดขณะหายใจ แน่นหน้าอกหรือบริเวณลำคอ มีปัญหาเรื่องการหายใจ การกลืนหรือการพูด เสียงแหบผิดปกติ อาการบวมบริเวณปาก ริมฝีปาก ลิ้น คอและใบหน้า เป็นต้น
มีสัญญาณของความผิดปกติในไต เช่น ปัสสาวะไม่ออก ปริมาณปัสสาวะน้อยกว่าปกติ มีเลือดปนในปัสสาวะ หรือน้ำหนักตัวเพิ่มมากขึ้นผิดปกติ
มีสัญญาณของภาวะโพแทสเซียมในเลือดสูง เช่น กล้ามเนื้ออ่อนแรง หัวใจเต้นช้าหรือเต้นผิดปกติ
เหงื่อออกมาก รู้สึกอ่อนเพลีย หรือเหนื่อยล้าผิดปกติ
ตาพร่ามัว
กล้ามเนื้อหดเกร็ง
เวียนศีรษะรุนแรง โดยเฉพาะเวลาเปลี่ยนท่าลุกขึ้นนั่งอย่างรวดเร็ว หรือหมดสติ
เซื่องซึม หรือสับสน
ดูเพิ่มเติมเกี่ยวกับ :