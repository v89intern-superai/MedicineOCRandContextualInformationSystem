อีด็อกซาแบน (Edoxaban)
Edoxaban (อีด็อกซาแบน)
เป็น
ยาต้านการแข็งตัวของเลือด ใช้รักษา
ภาวะลิ่มเลือดในหลอดเลือดดำส่วนลึก (Deep Vein Thrombosis: DVT) และภาวะลิ่มเลือดอุดกั้นในปอด (Pulmonary Embolism: PE) ป้องกันการเกิดลิ่มเลือดอุดตันจากภาวะหัวใจห้องบนเต้นสั่นพลิ้ว
(Atrial Fibrillation)
และลดความเสี่ยงของการเกิดโรคหลอดเลือดสมองและลิ่มเลือดอุดตัน โดยตัวยาจะออกฤทธิ์ยับยั้งโปรตีนชนิดหนึ่งที่ทำให้เลือดแข็งตัว ซึ่งจะช่วยป้องกันการก่อตัวของลิ่มเลือดในร่างกายได้
เกี่ยวกับยา
Edoxaban
กลุ่มยา
ยาต้านการแข็งตัวของเลือด (Anticoagulants)
ประเภทยา
ยาตามใบสั่งแพทย์
สรรพคุณ
รักษาภาวะลิ่มเลือดในหลอดเลือดดำส่วนลึกและภาวะลิ่มเลือดอุดกั้นในปอด และป้องกันโรคหลอดเลือดสมองและภาวะหัวใจห้องบนเต้นสั่นพลิ้ว
กลุ่มผู้ป่วย
ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category C
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ และควรแจ้งให้แพทย์ทราบหากผู้ป่วยกำลังให้นมบุตร เพราะยาอาจซึมผ่านน้ำนมมารดาและส่งผลกระทบต่อทารก
คำเตือนในการใช้ยา
Edoxaban
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบ หากมีประวัติ
แพ้ยา
หรือส่วนประกอบของยา Edoxaban รวมถึงยาและสารอื่น ๆ เพราะอาจเป็นอันตรายต่อร่างกายได้
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียง หรือทำให้ยามีประสิทธิภาพลดลง โดยเฉพาะยาไรแฟมพิน (Rifampin)
แจ้งให้แพทย์ทราบก่อนการใช้ยา หากผู้ป่วยมี
เลือดออกในกระเพาะอาหาร
ลำไส้เล็ก หรือสมอง มีปัญหาเกี่ยวกับลิ้นหัวใจ โรคตับ โรคไต โรคเลือดอย่างโลหิตจางหรือโรคฮีโมฟีเลีย โรคการแข็งตัวของเลือดผิดปกติ โรคหลอดเลือดสมอง หกล้มหรือได้รับบาดเจ็บบ่อยครั้ง เคยได้รับบาดเจ็บหนักหรือเข้ารับการผ่าตัดใหญ่เมื่อไม่นานมานี้ หรือมีประวัติเปลี่ยนลิ้นหัวใจมาก่อน
แจ้งให้แพทย์ทราบขณะใช้ยา หากต้องเข้ารับการผ่าตัดหรือทันตกรรมใด ๆ เนื่องจากผู้ป่วยอาจต้องหยุดใช้ยา Edoxaban และเริ่มใช้ยาใหม่อีกครั้งตามคำแนะนำของแพทย์
ผู้ป่วยที่เข้ารับการทำหัตถการบริเวณไขสันหลังขณะใช้ยานี้อาจเสี่ยงมีเลือดออกรอบไขสันหลังได้ แม้จะพบได้น้อย แต่ก็อาจส่งผลให้เป็นอัมพาตในระยะยาวหรือถาวร โดยเฉพาะผู้ป่วยที่มีปัญหากับไขสันหลัง ใส่สายสวนบริเวณไขสันหลัง เคยผ่าตัดบริเวณไขสันหลัง หรือใช้ยาต้านการแข็งตัวของเลือดอื่น ๆ อย่าง
ยาวาร์ฟาริน
ยาแอสไพริน และยาในกลุ่มเอ็นเสด
ผู้ป่วยอาจต้องเข้ารับการตรวจเลือดตามคำสั่งของแพทย์
เนื่องจากตัวยาอาจทำให้มีเลือดออกง่าย ผู้ป่วยจึงควรระมัดระวังการใช้ของมีคมหรือของแข็ง อาทิ ที่โกนหนวด กรรไกรตัดเล็บ หรือแปรงสีฟัน ที่อาจก่อให้เกิดบาดแผลหรือรอยช้ำ ซึ่งบางครั้งอาจเป็นอันตรายถึงแก่ชีวิต แต่มักพบได้น้อย
ผู้ป่วยควรระมัดระวังในการทำกิจกรรมหรือเล่นกีฬาที่มีการกระแทก หาก
หกล้ม
ได้รับบาดเจ็บ หรือศีรษะถูกกระแทกควรแจ้งให้แพทย์ทราบทันที แม้จะรู้สึกดีขึ้นแล้วก็ตาม
ผู้ป่วยควรจำกัดปริมาณการดื่มแอลกอฮอล์ขณะใช้ยานี้ เพราะอาจไปเพิ่มความเสี่ยงการมีเลือดออกในกระเพาะอาหารได้
ผู้ป่วยที่วางแผนจะตั้งครรภ์หรือกำลังตั้งครรภ์ควรปรึกษาแพทย์ถึงข้อดีและข้อเสียก่อนการใช้ยา
ผู้ป่วยที่กำลังให้นมบุตรควรปรึกษาแพทย์ก่อนการใช้ยา เพราะยาอาจซึมผ่านน้ำนมมารดาและเป็นอันตรายต่อทารกได้
ปริมาณการใช้ยา Edoxaban
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ป้องกันโรคหลอดเลือดสมองและลิ่มเลือดอุดตันจากภาวะหัวใจห้องบนเต้นสั่นพลิ้วชนิดไม่มีความผิดปกติเกี่ยวกับลิ้นหัวใจ (Non-Valvular Atrial Fibrillation)
ตัวอย่างการใช้ยา Edoxaban เพื่อป้องกัน
โรคหลอดเลือดสมอง
และลิ่มเลือดอุดตันจาก
ภาวะหัวใจห้องบนเต้นสั่นพลิ้ว
ชนิดไม่มีความผิดปกติเกี่ยวกับลิ้นหัวใจ
ผู้ใหญ่
หากมีน้ำหนักต่ำกว่าหรือเท่ากับ 60 กิโลกรัม ให้รับประทานยาปริมาณ 30 มิลลิกรัม วันละ 1 ครั้ง หากมีน้ำหนักมากกว่า 60 กิโลกรัม ให้รับประทานยาปริมาณ 60 มิลลิกรัม วันละ 1 ครั้ง โดยปริมาณยาอาจปรับเปลี่ยนหรือหยุดใช้ตามสภาวะร่างกายของผู้ป่วยและดุลยพินิจของแพทย์
รักษาและป้องกันภาวะลิ่มเลือดในหลอดเลือดดำส่วนลึกและภาวะลิ่มเลือดอุดกั้นในปอด
ตัวอย่างการใช้ยา Edoxaban เพื่อรักษา
ภาวะลิ่มเลือดในหลอดเลือดดำส่วนลึกและภาวะลิ่มเลือดอุดกั้นในปอด
ผู้ใหญ่
ในกรณีที่เป็นซ้ำหลังรักษาเบื้องต้นด้วยยาต้านการแข็งตัวของหลอดเลือดไปแล้วอย่างน้อย 5 วัน หากมีน้ำหนักต่ำกว่าหรือเท่ากับ 60 กิโลกรัม ให้รับประทานยาปริมาณ 30 มิลลิกรัม วันละ 1 ครั้ง หากมีน้ำหนักมากกว่า 60 กิโลกรัม ให้รับประทานยาปริมาณ 60 มิลลิกรัม วันละ 1 ครั้ง โดยระยะเวลาในการใช้ยาจะแตกต่างกันไปในผู้ป่วยแต่ละคน และปริมาณยาอาจปรับเปลี่ยนหรือหยุดใช้ตามสภาวะร่างกายของผู้ป่วยและดุลยพินิจของแพทย์
การใช้ยา Edoxaban
วิธีการใช้ยาเพื่อความปลอดภัย มีดังนี้
ใช้ยาตามฉลากและตามคำสั่งแพทย์อย่างเคร่งครัด ห้ามใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยใด ๆ ควรปรึกษาแพทย์ก่อนรับประทานยา
รับประทานยานี้พร้อมอาหารหรือไม่พร้อมอาหารก็ได้
ใช้ยาตามที่แพทย์สั่งอย่างเคร่งครัดแม้อาการจะดีขึ้นแล้วก็ตาม
ห้ามให้ผู้อื่นใช้ยานี้ และห้ามใช้ยาของผู้อื่น
หากผู้ป่วยไม่สามารถกลืนยาได้ สามารถบดยาแล้วนำไปผสมกับแอปเปิลซอสหรือน้ำสะอาดประมาณ 60–90 มิลลิลิตร แล้วดื่มให้หมดในครั้งเดียว
ผู้ป่วยที่ต้องให้อาหารทางสายยางควรใช้ยาตามคำแนะนำของแพทย์ และควรทำความสะอาดสายยางหลังการใช้ยา
หากผู้ป่วยลืมรับประทานยา ให้รับประทานทันทีที่นึกขึ้นได้ หากใกล้ถึงช่วงเวลาของยารอบถัดไป ให้ข้ามไปรับประทานยาตามเวลาปกติ โดยห้ามเพิ่มปริมาณยาเป็น 2 เท่า และหากลืมรับประทานยาติดต่อกันหลายครั้ง เมื่อกลับมารับประทานยาใหม่ อาจเกิดอาการแพ้ที่เป็นอันตรายและรุนแรงได้
หากผู้ป่วยใช้ยาเกินปริมาณที่กำหนด ควรรีบไปพบแพทย์ทันที เพราะอาจส่งผลให้อุจจาระปนเลือด อุจจาระเป็นสีดำ อุจจาระสีเหมือนยางมะตอย ปัสสาวะมีสีแดงหรือสีชมพู และมีเลือดออกอย่างผิดปกติ
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง และห้ามแช่แข็งยา รวมถึงควรปรึกษาวิธีการเก็บรักษาและการกำจัดยาที่ถูกต้องจากแพทย์และเภสัชกรด้วย
ผลข้างเคียงจากการใช้ยา Edoxaban
โดยทั่วไป การใช้ยาอีด็อกซาแบนอาจทำให้เกิดผลข้างเคียงอย่างเกิด
รอยช้ำ
ได้ง่ายหรือมีเลือดออกเล็กน้อย หากผู้ป่วยมีอาการแย่ลงหรืออาการคงอยู่เป็นเวลานาน ควรไปพบแพทย์เพื่อเข้ารับการตรวจวินิจฉัยเพิ่มเติม ในกรณีที่พบผลข้างเคียงที่รุนแรงควรหยุดใช้ยาแล้วแจ้งให้แพทย์ทราบทันที อาทิ
มีสัญญาณของการพ้ยา เช่น ผื่น ลมพิษ คัน ผิวหนังบวม แดง หรือพุพอง ผิวหนังลอกพร้อมกับมีไข้หรือไม่มีไข้ หายใจมีเสียงหวีด แน่นหน้าอกหรือลำคอ มีปัญหาในการหายใจ การกลืน หรือการพูดคุย เสียงแหบผิดปกติ อาการบวมบริเวณปาก ใบหน้า ริมฝีปาก ลิ้น และลำคอ เป็นต้น
มีสัญญาณของการเลือดออก เช่น อาเจียนหรือ
ไอเป็นเลือด
อาเจียนออกมาคล้ายกากกาแฟ ปัสสาวะปนเลือด อุจจาระมีสีเหมือนยางมะตอย สีแดง หรือสีดำ เลือดออกตามไรฟัน เลือดกำเดาไหล เลือดออกทางช่องคลอดอย่างผิดปกติ เกิดรอยช้ำที่ไม่ทราบสาเหตุ เลือดไหลไม่หยุด ปวดศีรษะอย่างรุนแรง เวียนศีรษะ หมดสติเป็นต้น
ร่างกายอ่อนแรงครึ่งซีก มีปัญหาในการพูคุย การคิด และการทรงตัว
ปากเบี้ยว
ครึ่งซีก หรือมองเห็นเป็นภาพเบลอ
อย่างไรก็ตาม ผู้ป่วยบางรายอาจไม่มีผลข้างเคียงใด ๆ เกิดขึ้นหลังจากใช้ยา แต่หากผู้ป่วยรายใดใช้ยาแล้วพบผลข้างเคียงหรือความผิดปกติอื่น ๆ นอกเหนือจากนี้ ควรไปปรึกษาแพทย์หรือเภสัชกรโดยเร็ว