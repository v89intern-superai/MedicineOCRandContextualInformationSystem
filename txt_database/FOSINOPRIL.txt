Fosinopril (โฟซิโนพริล)
Fosinopril (โฟซิโนพริล)
เป็นยาในกลุ่มเอซีอี อินฮิบิเตอร์ (ACE inhibitor) ที่ออกฤทธิ์คลายหลอดเลือด ช่วยให้เลือดไหลเวียนได้ดียิ่งขึ้น ใช้รักษาความดันโลหิตสูง ภาวะหัวใจวาย หรืออาจใช้รักษาโรคอื่น ๆ ตามดุลยพินิจของแพทย์
ยา Fosinopril มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Fosinopril
กลุ่มยา
ยาเอซีอี อินฮิบิเตอร์
ประเภทยา
ยาตามใบสั่งแพทย์
สรรพคุณ
รักษาความดันโลหิตสูง และภาวะหัวใจวาย
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
คำเตือนในการใช้ยา Fosinopril
แจ้งให้แพทย์ทราบก่อนใช้ยานี้หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้
แจ้งให้แพทย์ทราบก่อนใช้ยาหากเคยเกิดภาวะปากและหน้าบวมชนิดแองจิโออีดีมา (Angioedema) และมีภาวะความดันโลหิตสูง
แจ้งให้แพทย์ทราบก่อนใช้ยาหากกำลังใช้ยาที่มีอะลิสคิเรนเป็นส่วนประกอบ ใช้ยาที่มีซาคูบิทริลเป็นส่วนประกอบในช่วง 36 ชั่วโมงก่อนหน้า มีระดับน้ำตาลในเลือดสูง หรือมีภาวะไตทำงานผิดปกติ
แจ้งให้แพทย์ พยาบาล เภสัชกร และทันตแพทย์ทราบว่ากำลังใช้ยานี้ ก่อนเข้ารับการรักษาใด ๆ
ระหว่างที่ใช้ยาให้หลีกเลี่ยงการขับรถและทำกิจกรรมที่ต้องอาศัยความตื่นตัว
ลุกขึ้นจากท่านั่งหรือนอนอย่างช้า ๆ และระมัดระวังในการขึ้นลงบันได เพราะอาจเสี่ยงเกิดอาการเวียนศีรษะหรือวูบหมดสติได้ในขณะที่ใช้ยานี้
ผู้ป่วยต้องเข้ารับการตรวจเลือดและวัดความดันตามที่แพทย์สั่งในระหว่างที่ใช้ยา
แจ้งให้แพทย์หรือผู้ทำการตรวจทราบว่ากำลังใช้ยา Fosinopril เพราะยาอาจส่งผลให้การตรวจบางอย่างคลาดเคลื่อนได้
หากกำลังใช้สารทดแทนเกลือที่มีโพแทสเซียมเป็นส่วนประกอบ ใช้ยาขับปัสสาวะชนิดโพแทสเซียม-สแปริ่ง ไดยูเรติก หรือใช้ผลิตภัณฑ์โพแทสเซียมอื่น ๆ ควรแจ้งให้แพทย์ทราบเสมอ
หญิงที่อยู่ในช่วงให้นมบุตร ห้ามให้นมบุตรในระหว่างที่ใช้ยานี้
แจ้งให้แพทย์ทราบหากผู้ป่วยต้องจำกัดการบริโภคเกลือหรือต้องงดเกลือ
หากต้องการดื่มแอลกอฮอล์ขณะอยู่ในช่วงใช้ยารักษานี้ ให้ปรึกษาแพทย์ก่อนเสมอ
ระหว่างที่ใช้ยา ให้ระมัดระวังหากต้องอยู่ในที่ที่มีสภาพอากาศร้อนหรือต้องทำกิจกรรมใด ๆ และควรดื่มน้ำในปริมาณมากเพื่อป้องกันภาวะขาดน้ำ
ปริมาณการใช้ยา Fosinopril
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ความดันโลหิตสูง
ผู้ใหญ่
รับประทานยาปริมาณเริ่มต้น 10 มิลลิกรัม/วัน โดยรับประทานครั้งแรกในเวลาก่อนนอน
ปริมาณยาสำหรับควบคุมอาการ ให้รับประทานยาเริ่มต้น 10-40 มิลลิกรัม/วัน
เด็ก
น้ำหนักตัว 50 กิโลกรัมขึ้นไป ให้รับประทานยาปริมาณ 5-10 มิลลิกรัม/วัน
ภาวะหัวใจวาย
ผู้ใหญ่
รับประทานยาปริมาณเริ่มต้น 10 มิลลิกรัม/วัน อาจเพิ่มปริมาณยาสูงสุดไม่เกิน 40 มิลลิกรัม/วัน
สำหรับผู้ป่วยที่เสี่ยงเป็นโรคความดันโลหิตสูง ให้รับประทานยาปริมาณเริ่มต้น 5 มิลลิกรัม/วัน
การใช้ยา Fosinopril
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
การใช้ยา Fosinopril อาจรับประทานพร้อมหรือไม่พร้อมมื้ออาหารก็ได้
ไม่ลืมกินยา เพื่อประสิทธิภาพสูงสุดในการรักษา
ใช้ยาอย่างต่อเนื่องตามที่แพทย์สั่งแม้อาการจะดีขึ้นแล้วก็ตาม และใช้ยาในเวลาเดิมทุกวัน
ระหว่างที่ใช้ยา ให้ดื่มน้ำเปล่าในปริมาณมาก ยกเว้นแพทย์จะแนะนำให้ดื่มน้ำน้อย
ห้ามใช้ยาลดกรดในช่วง 2 ชั่วโมงก่อนหรือหลังใช้ยา Fosinopril
หากลืมใช้ยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินปริมาณที่กำหนด ควรแจ้งให้แพทย์ทราบทันที
ห้ามให้ผู้อื่นใช้ยานี้ และห้ามใช้ยาของผู้อื่น
แจ้งให้แพทย์ทราบหากอาการไม่ดีขึ้นหรือแย่ลง
เก็บยาไว้ที่อุณหภูมิห้อง ให้ห่างจากความร้อน แสงแดด และความชื้น โดยเก็บยาให้พ้นจากมือเด็กและสัตว์เลี้ยง
ผลข้างเคียงจากการใช้ยา Fosinopril
การใช้ยา Fosinopril อาจทำให้เกิดผลข้างเคียง เช่น ไอ เวียนศีรษะ และหน้ามืดคล้ายจะเป็นลม เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Fosinopril ดังต่อไปนี้ ควรหยุดใช้ยาและไปพบแพทย์
อาการแพ้ยา เช่น
ลมพิษ
หายใจลำบาก หน้าบวม ริมฝีปากบวม ลิ้นบวม คอบวม มีผื่นคัน ผิวหนังบวมแดง มีเม็ดพุพอง ผิวลอกพร้อมกับมีไข้หรือไม่มีไข้ แน่นหน้าอกหรือลำคอ หายใจเสียงดัง มีปัญหาในการหายใจหรือการพูด เป็นต้น
ไตผิดปกติ ทำให้มีอาการบางอย่าง เช่น ปัสสาวะไม่ออก ปริมาณปัสสาวะเปลี่ยนแปลง ปัสสาวะมีเลือดปน หรือน้ำหนักตัวเพิ่มขึ้น เป็นต้น
ตับผิดปกติ ทำให้มีอาการข้างเคียง เช่น ไม่อยากอาหาร อาเจียน อ่อนเพลีย
ตัวเหลืองตาเหลือง
ท้องไส้ปั่นป่วน ปวดท้อง ปัสสาวะมีสีเข้ม อุจจาระมีสีซีด เป็นต้น
ระดับโพแทสเซียมในร่างกายสูง อาจมีอาการบางอย่าง เช่น หัวใจเต้นผิดปกติ ความคิดเปลี่ยนแปลงไป รู้สึกอ่อนแรง วิงเวียน รู้สึกคล้ายจะหมดสติ มีอาการชา และหายใจไม่อิ่ม เป็นต้น
ไออย่างต่อเนื่อง
ปวดท้องรุนแรง ท้องไส้ปั่นป่วนรุนแรง หรืออาเจียน
เวียนศีรษะรุนแรง หรือหมดสติ
ดูเพิ่มเติมเกี่ยวกับ :