Ezetimibe (อีเซทิไมบ์)
Ezetimibe (อีเซทิไมบ์)
เป็นยาลดไขมันในเลือดที่ช่วยลดระดับคอเลสเตอรอลในร่างกาย ยานี้ถูกนำมาใช้รักษาภาวะไขมันในเลือดสูงและภาวะไขมันในเลือดสูงจากความผิดปกติทางพันธุกรรม (Homozygous Familial Sitosterolaemia) บางกรณีอาจนำไปใช้ร่วมกับยาลดคอเลสเตอรอลชนิดอื่น หรือใช้รักษาโรคอื่น ๆ ตามดุลยพินิจของแพทย์
ยา Ezetimibe มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Ezetimibe
กลุ่มยา
ยาลดไขมันในเลือด
ประเภทยา
ยาตามใบสั่งแพทย์
สรรพคุณ
รักษาภาวะไขมันในเลือดสูง และไขมันในเลือดสูงจากความผิดปกติทางพันธุกรรม
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
คำเตือนในการใช้ยา Ezetimibe
หลีกเลี่ยงการใช้ยา Ezetimibe หากผู้ป่วยมีประวัติ
แพ้ยา
นี้
แจ้งให้แพทย์ทราบถึงยาทุกชนิดที่กำลังใช้อยู่ โดยเฉพาะยาลดคอเลสเตอรอลกลุ่มสแตติน ยาไซโคลสปอริน หรือยาป้องกันการแข็งตัวของเลือด
ปรึกษาแพทย์ก่อนใช้ยาหากเป็นโรคไต หรือโรคเกี่ยวกับต่อมไทรอยด์
ผู้ป่วยโรคตับห้ามใช้ยานี้ร่วมกับยากลุ่มสแตติน และหลีกเลี่ยงการใช้ยาหากป่วยเป็นโรคตับระดับปานกลางถึงรุนแรง
การใช้ยา Ezetimibe เป็นเพียงส่วนหนึ่งของการรักษา ผู้ป่วยควรรับประทานอาหาร ออกกำลังกาย และควบคุมน้ำหนักตามที่แพทย์แนะนำไปพร้อมกัน
ไม่ควรรับประทานยา Ezetimibe พร้อมกับยาลดคอเลสเตอรอลบางชนิด เช่น ยาคอเลสไทรามีน ยาคอเลสทิพอล หรือยาโคลเซเวแลม เป็นต้น แต่หากมีความจำเป็น ควรรับประทานยา Ezetimibe ก่อนยาลดคอเลสเตอรอลชนิดอื่น 2 ชั่วโมง หรืออย่างน้อย 4 ชั่วโมง แต่ห้ามรับประทานยา Ezetimibe พร้อมกับยาเจมไฟโบรซิล
ยาลดคอเลสเตอรอลบางชนิดอาจทำให้เกิดภาวะเนื้อเยื่อกล้ามเนื้อเสียหาย และนำไปสู่ภาวะไตวายได้ โดยเฉพาะผู้ที่มีความเสี่ยงสูงอย่างผู้สูงอายุ ผู้ป่วยโรคไต หรือผู้ที่มีภาวะขาดฮอร์โมนไทรอยด์
หญิงตั้งครรภ์ วางแผนจะมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยาก่อนใช้ยานี้
หญิงตั้งครรภ์หรืออยู่ในช่วงให้นมบุตรให้หลีกเลี่ยงการใช้ยานี้ร่วมกับยากลุ่มสแตติน
ผู้ที่ใช้ยานี้ร่วมกับยาสแตตินควรมีการคุมกำเนิดหากมีเพศสัมพันธ์ เพื่อป้องกันการตั้งครรภ์ในระหว่างใช้ยา
ผู้ป่วยอาจต้องได้รับการตรวจเลือด เพื่อวัดระดับคอเลสเตอรอลเป็นประจำในระหว่างที่ใช้ยานี้ รวมทั้งอาจต้องตรวจการทำงานของตับเป็นประจำเช่นกันหากรับประทานร่วมกับยากลุ่มสแตติน
ผู้ป่วยควรหลีกเลี่ยงอาหารที่มี
คอเลสเตอรอลสูง
และควบคุมอาหารที่รับประทานให้เหมาะสม เพื่อให้ยาออกฤทธิ์ได้เต็มประสิทธิภาพ
ปริมาณการใช้ยา Ezetimibe
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาภาวะไขมันในเลือดสูงจากพันธุกรรม และภาวะไขมันในเลือดสูง
ผู้ใหญ่และเด็กอายุ 10 ปีขึ้นไป รับประทานยาปริมาณ 10 มิลลิกรัม วันละ 1 ครั้ง
การใช้ยา Ezetimibe
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยาในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
สามารถรับประทานยานี้พร้อมมื้ออาหารหรือไม่ก็ได้ โดยส่วนใหญ่จะรับประทานวันละ 1 ครั้ง หรือตามที่แพทย์สั่ง ซึ่งผู้ป่วยควรรับประทานยาในเวลาเดียวกันทุกวัน
แพทย์อาจแนะนำให้ผู้ป่วยรับประทานยา Ezetimibe พร้อมกับ
ยาฟีโนไฟเบรต
หรือยาในกลุ่มสแตติน
ในการใช้ยา Ezetimibe อาจต้องใช้เวลาประมาณ 2 สัปดาห์ ก่อนระดับคอเลสเตอรอลจะลดลง ซึ่งผู้ป่วยต้องใช้ยาอย่างต่อเนื่องตามที่แพทย์สั่งเสมอ
หากลืมรับประทานยาตามเวลาที่กำหนด ให้ใช้ยาทันทีที่นึกขึ้นได้ แต่หากใกล้ถึงเวลาของยารอบถัดไป ให้ข้ามไปรับประทานยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนเองใช้ยาเกินปริมาณที่กำหนด ควรแจ้งให้แพทย์ทราบทันที
เก็บยาไว้ที่อุณหภูมิห้อง ให้ห่างจากความชื้นและความร้อน
ผลข้างเคียงจากการใช้ยา Ezetimibe
หลังใช้ยา Ezetimibe อาจเกิดผลข้างเคียงที่รุนแรงได้ หากพบอาการดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น ลมพิษ หายใจลำบาก หน้าบวม ริมฝีปากบวม ลิ้นบวม และคอบวม เป็นต้น
กรณีที่ใช้ยาร่วมกับยาไฟเบรตหรือยาสแตติน อาจเพิ่มความเสี่ยงให้เกิดตับอักเสบหรือกล้ามเนื้ออักเสบได้ โดยผู้ป่วยมักมีอาการปวดท้องรุนแรง คลื่นไส้และอาเจียนอย่างต่อเนื่อง ตัวเหลืองตาเหลือง ปัสสาวะมีสีเข้ม เจ็บกล้ามเนื้อ มีอาการกดเจ็บ หรือกล้ามเนื้ออ่อนแรง
นอกจากนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :