Silver Sulfadiazine (ซิลเวอร์ ซัลฟาไดอะซีน)
Silver Sulfadiazine (ซิลเวอร์ ซัลฟาไดอะซีน)
คือ ยาปฏิชีวนะในกลุ่มยาซัลฟา ออกฤทธิ์ยับยั้งการเจริญเติบโตของเชื้อแบคทีเรียและยีสต์ ใช้ทาบนผิวหนังบริเวณที่มีแผลไหม้รุนแรง เพื่อป้องกันเชื้อแพร่กระจายไปยังผิวหนังโดยรอบ หรือเข้าสู่กระแสเลือดจนอาจทำให้เกิดภาวะติดเชื้อในกระแสเลือดตามมาได้ นอกจากนี้ อาจใช้รักษาโรคอื่น ๆ ตามดุลยพินิจของแพทย์ด้วย
เกี่ยวกับยา Silver Sulfadiazine
กลุ่มยา
ยาปฏิชีวนะกลุ่มซัลฟา
ประเภทยา
ยาตามใบสั่งแพทย์
สรรพคุณ
ยับยั้งการเจริญเติบโตของแบคทีเรียและยีสต์
กลุ่มผู้ป่วย
เด็กและผู้ใหญ่
รูปแบบของยา
ยาทากลุ่มยา ยาปฏิชีวนะกลุ่มซัลฟา
คำเตือนในการใช้ยา Silver Sulfadiazine
ก่อนใช้ยาต้องแจ้งให้แพทย์ทราบถึงยา วิตามิน อาหารเสริม และสมุนไพรต่าง ๆ ที่กำลังใช้อยู่ในปัจจุบัน รวมถึงประวัติการแพ้ยาชนิดนี้ แพ้ยาชนิดอื่นในกลุ่มซัลฟา หรือแพ้สารอื่น ๆ เพราะยาอาจมีส่วนผสมของสารที่ก่อให้เกิดอาการแพ้ได้
ยาอาจมีผลกับการตรวจบางชนิด จึงต้องแจ้งให้แพทย์ทราบว่ากำลังใช้ยาชนิดนี้อยู่ก่อนรับการตรวจใด ๆ
ผู้ที่เป็นโรคตับ โรคไต มี
ภาวะขาดเอนไซม์จีซิกดีพี
หรือภาวะเม็ดเลือดขาวต่ำ ควรปรึกษาแพทย์ก่อนใช้ยา
แผลไหม้
รุนแรงอาจเสี่ยงต่อการติดเชื้อได้ง่าย ดังนั้น ก่อนใช้ยา แพทย์จะทำความสะอาดแผลด้วยวิธีที่ปลอดเชื้อ โดยใช้ถุงมือและอุปกรณ์ที่ปลอดเชื้อ
ห้ามใช้ยานี้ในเด็กที่มีอายุน้อยกว่า 2 เดือน
สตรีมีครรภ์ อยู่ในช่วงให้นมบุตร หรือวางแผนจะมีบุตร ควรปรึกษาแพทย์ก่อนใช้ยาเสมอ เพราะยาอาจส่งผลกระทบต่อมารดาและทารกในครรภ์ โดยเฉพาะในช่วงใกล้คลอดที่อาจเกิดผลกระทบรุนแรงต่อทารกในครรภ์ได้
ปริมาณในการใช้ยา Silver Sulfadiazine
แผลไหม้
และ
แผลติดเชื้อ
ทายาที่มีความเข้มข้น 1 เปอร์เซ็นต์ลงบน
แผล
ให้ครอบคลุมทั่วทั้งบริเวณ และทาให้หนาประมาณ 1-2 มิลลิเมตร แล้วถูเบา ๆ วันละ 1-2 ครั้ง
การใช้ยา Silver Sulfadiazine
ห้ามเริ่มใช้ยา หรือเปลี่ยนแปลงปริมาณยาด้วยตนเองโดยไม่ปรึกษาแพทย์
ไม่ใช้ยานานเกินกว่าที่แพทย์แนะนำ และไม่หยุดใช้ยาก่อนกำหนดแม้อาการจะดีขึ้นแล้วก็ตาม
ระหว่างการรักษา ให้หมั่นไปพบแพทย์เพื่อทำความสะอาดแผลและนำผิวหนังที่ตายแล้วออกไป
ยาชนิดนี้เป็นยาที่ใช้ทาบนผิวหนังเท่านั้น ให้ระวังและหลีกเลี่ยงการใช้ยาบริเวณรอบ ๆ ดวงตา เว้นแต่จะเป็นคำแนะนำของแพทย์
หากยาเข้าตา จมูก หรือปาก ให้ล้างออกด้วยน้ำเปล่า
หากเผลอกลืนยาเข้าไป ควรรีบไปพบแพทย์โดยเร็ว เพราะอาจเป็นอันตรายต่อร่างกายได้
ล้างมือก่อนทายา และทายาโดยใช้ถุงมือและอุปกรณ์ที่ปลอดเชื้อ หรืออาจใช้ผ้าปิดแผลหลังทายาเสร็จ เพื่อป้องกันเชื้อโรคหรือสิ่งสกปรกเข้าสู่แผล
ระหว่างที่ใช้ยา ให้ปกป้องผิวจากแสงแดดโดยสวมอุปกรณ์ป้องกัน และหลีกเลี่ยงกิจกรรมกลางแจ้ง
หากลืมทายา ให้ทาทันทีที่นึกขึ้นได้ แต่หากใกล้เวลาทายาครั้งถัดไป ให้ข้ามไปใช้ยารอบถัดไปโดยไม่ต้องเพิ่มปริมาณ
หากการทำกิจกรรมระหว่างวันทำให้ยาหลุดออกจากแผล ควรเติมยาให้ทั่วแผลทันที
ห้ามใช้ยาร่วมกับผู้อื่น และห้ามให้ผู้อื่นใช้ยานี้
เก็บยาให้พ้นมือเด็กและสัตว์เลี้ยง ในบริเวณที่มีอุณหภูมิไม่เกิน 25 องศาเซลเซียส และห่างจากแสงแดด ความร้อน หรือความชื้น
ผลข้างเคียงจากการใช้ยา Silver Sulfadiazine
ยานี้อาจทำให้เกิดผลข้างเคียงได้ โดยเฉพาะหากยาเข้าสู่กระแสเลือดของผู้ป่วย ดังนั้น หากเกิดความผิดปกติหลังจากใช้ยา ควรรีบไปพบแพทย์ โดยตัวอย่างผลข้างเคียงที่อาจเกิดขึ้นได้ มีดังนี้
เป็นไข้ หนาวสั่น อ่อนเพลีย
ภาวะโลหิตจาง เช่น ผิวซีด เลือดออกง่าย เกิดจ้ำเลือดตามตัว เป็นต้น
กลุ่มอาการสตีเวนส์จอห์นสัน
อาการทางผิวหนัง เช่น มีผื่น สีผิวซีดลง คันบริเวณแผล เกิดการระคายเคืองที่ผิวหนัง มีจุดสีแดงขึ้นตามผิวหนัง มีตุ่ม จุดสีขาว หรือแผลเกิดขึ้นที่ปาก บวมช้ำง่าย เป็นต้น
อาการเกี่ยวกับตับ เช่น ดีซ่าน คลื่นไส้ อาเจียน ปวดท้อง เหนื่อยง่าย ปัสสาวะมีสีเข้ม อุจจาระมีสีซีด หรือตับอักเสบ เป็นต้น
อาการเกี่ยวกับไต เช่น น้ำหนักเพิ่มขึ้นอย่างรวดเร็ว ปัสสาวะมีสีชมพูหรือสีแดง ปัสสาวะไม่ออก เป็นต้น
ดูเพิ่มเติมเกี่ยวกับ :