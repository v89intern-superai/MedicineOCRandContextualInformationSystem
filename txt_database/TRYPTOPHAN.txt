Tryptophan (ทริปโตเฟน)
Tryptophan (ทริปโตเฟน)
เป็นยากรดอะมิโนที่จำเป็นจากธรรมชาติ ซึ่งร่างกายสร้างเองไม่ได้ แต่พบได้ในอาหารโปรตีนสูงและนม ออกฤทธิ์ช่วยให้ผู้ป่วยมีอารมณ์มั่นคงขึ้นด้วยการฟื้นฟูสารเคมีในสมอง นำมาใช้เป็นยาเสริมการรักษาโรคซึมเศร้าในผู้ป่วยที่ไม่ตอบสนองต่อการรักษาด้วยยาชนิดอื่น ๆ รวมทั้งรักษาความผิดปกติทางอารมณ์และกลุ่มอาการก่อนมีประจำเดือนด้วย นอกจากนี้ อาจใช้รักษาโรคอื่น ๆ ตามดุลยพินิจของแพทย์
ยา Tryptophan มีข้อห้ามใช้และอาจทำให้เกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Tryptophan
กลุ่มยา
ยารักษาโรคซึมเศร้า
ประเภทยา
ยาตามใบสั่งแพทย์
สรรพคุณ
ใช้เป็นยาเสริมการรักษาโรคซึมเศร้าในผู้ป่วยที่ไม่ตอบสนองต่อการรักษาด้วยยาชนิดอื่น ๆ
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Tryptophan
แจ้งให้แพทย์ทราบก่อนใช้ยานี้ หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบก่อนใช้ยานี้ หากเป็นโรคตับ โรคไต เซลล์เม็ดเลือดขาวบางชนิดอยู่ในระดับสูง และกลุ่มอาการปวดกล้ามเนื้อ เอ็น หรือ
เนื้อเยื่ออ่อน
(Fibromyalgia)
แจ้งให้แพทย์ทราบก่อนใช้ยาหากตนหรือคนในครอบครัวเคยมีประวัติเป็นโรคเบาหวาน มีความผิดปกติในระบบย่อยอาหาร มีการรับประทานอาหารโปรตีนต่ำ หรือเป็นโรคหนังแข็ง
แจ้งให้แพทย์ทราบเกี่ยวกับยาทุกชนิดที่กำลังใช้อยู่ เพราะยาบางชนิดอาจทำให้เกิดผลข้างเคียงเมื่อใช้ร่วมกับยานี้ เช่น ยา
ทรามาดอล
ยาแก้ไอที่ประกอบด้วยยาเดกซ์โทรเมทอร์แฟน ยาโซเดียมออกซีเบต ยารักษาโรคซึมเศร้ากลุ่ม MAOI เป็นต้น
ห้ามใช้ยา Tryptophan หากได้รับการวินิจฉัยว่าเป็นโรค Eosinophilia-Myalgia Syndrome
หลีกเลี่ยงการใช้ยานี้ร่วมกับผลิตภัณฑ์สมุนไพรและอาหารเสริมที่เพิ่มระดับสารเซโรโทนินได้
ผู้ที่ตั้งครรภ์ วางแผนมีบุตร หรือกำลังให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ
ระหว่างที่ใช้ยานี้ ให้หลีกเลี่ยงการขับรถ การใช้เครื่องจักร หรือการทำกิจกรรมที่ต้องอาศัยความตื่นตัว เพราะยาอาจทำให้มีอาการเวียนศีรษะหรือง่วงซึมได้
ระหว่างที่ใช้ยานี้ ให้จำกัดปริมาณการดื่มแอลกอฮอล์ เพราะอาจทำให้เกิดผลข้างเคียงจากการใช้ยา
ปริมาณการใช้ยา Tryptophan
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ใช้เป็นยาเสริมการรักษา
โรคซึมเศร้า
ในผู้ป่วยที่ไม่ตอบสนองต่อการรักษาด้วยยาชนิดอื่น ๆ
ผู้ใหญ่
รับประทานยาปริมาณ 1 กรัม วันละ 3 ครั้ง สูงสุดไม่เกิน 6 กรัม/วัน
ผู้สูงอายุ
อาจมีการปรับลดปริมาณการใช้ยาจากปริมาณปกติที่ใช้ในผู้ใหญ่ ซึ่งขึ้นอยู่กับดุลยพินิจของแพทย์
การใช้ยา Tryptophan
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยาในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ผู้ป่วยที่กำลังใช้ผลิตภัณฑ์สมุนไพรต้องได้รับคำแนะนำจากแพทย์หรือผู้เชี่ยวชาญก่อนใช้ยานี้
แจ้งให้แพทย์ทราบทันทีหากอาการไม่ดีขึ้นหรือแย่ลง
หากลืมรับประทานยา ให้รับประทานทันทีที่นึกขึ้นได้ หากใกล้เวลาที่ต้องใช้ยาในรอบถัดไป ให้ข้ามไปใช้ยารอบต่อไป และห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
ผลข้างเคียงจากการใช้ยา Tryptophan
การใช้ยา Tryptophan อาจทำให้เกิดผลข้างเคียงได้ แต่ก็เกิดขึ้นได้น้อย เช่น วิงเวียน ปวดศีรษะ ง่วงซึม ท้องอืด แสบร้อนกลางอก ปากแห้ง คลื่นไส้ อาเจียน ปวดท้อง ท้องเสีย อ่อนแรง ร่างกายระบบต่าง ๆ ขาดการประสานงานกัน มองเห็นไม่ชัด เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
นอกจากนี้ หากพบผลข้างเคียงที่รุนแรงจากการใช้ยา Tryptophan ดังต่อไปนี้ ควรหยุดใช้ยาและไปพบแพทย์ทันที
อาการแพ้ยา เช่น หายใจลำบาก หน้าบวม ริมฝีปากบวม ลิ้นบวม คอบวม และ
ลมพิษ
เป็นต้น
กลุ่มอาการที่มีเม็ดเลือด Eosinophil ผิดปกติ และมีอาการปวดกล้ามเนื้อแบบ Eosinophilia–Myalgia Syndrome ซึ่งอาจมีอาการ เช่น เหนื่อยผิดปกติ ปวดกล้ามเนื้อรุนแรง อ่อนแรง ชา แสบ กล้ามเนื้อบวม สั่น หรือกระตุก มีการเปลี่ยนแปลงของผิวหนัง หายใจลำบาก และหัวใจเต้นผิดปกติ เป็นต้น
ดูเพิ่มเติมเกี่ยวกับ :
กลุ่มอาการทูเร็ตต์ (Tourette Syndrome)
กลุ่มอาการเทอร์เนอร์ (Turner Syndrome)
พฤติกรรมการเคลื่อนไหวผิดปกติ (Catatonia)