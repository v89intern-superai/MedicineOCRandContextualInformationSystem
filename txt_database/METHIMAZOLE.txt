Methimazole (เมไทมาโซล)
Methimazole (เมไทมาโซล)
หรืออีกชื่อหนึ่งคือไทอะมาโซล (Thiamazole) ใช้ในการรักษาภาวะ
ไทรอยด์เป็นพิษ
ทำงานโดยยับยั้งการผลิตฮอร์โมนไทรอยด์ในร่างกาย รวมถึงใช้ในผู้ป่วยก่อนการผ่าตัดต่อมไทรอยด์ หรือใช้รักษาร่วมกับผู้ที่ทำการรักษาด้วยการกลืนแร่ไอโอดีน (Radioactive Iodine)
เกี่ยวกับ
Methimazole
กลุ่มยา
ยาต้านการทำงานของต่อมไทรอยด์
ประเภทยา
ยาตามใบสั่งแพทย์
สรรพคุณ
รักษาภาวะไทรอยด์เป็นพิษ
กลุ่มผู้ป่วย
เด็กและผู้ใหญ่
รูปแบบของยา
ยารับประทานชนิดเม็ด
คำเตือนในการใช้ยา Methimazole
การใช้ยา Methimazole อาจทำให้เกิดผลข้างเคียงหรือปฏิกิริยาที่ไม่พึงประสงค์ได้ ดังนั้น ควรปรึกษาและแจ้งแพทย์หรือเภสัชกรให้ทราบถึงเงื่อนไขของผู้ป่วยเกี่ยวกับประวัติการใช้ยา ประวัติทางการแพทย์ และประวัติการแพ้ยาก่อนการใช้ยาทุกครั้ง โดยเฉพาะบุคคลที่อยู่ในกลุ่มดังต่อไปนี้
ผู้ที่แพ้ส่วนผสมที่อยู่ในยา Methimazole
ผู้ที่ตั้งครรภ์ ผู้ที่มีแผนจะตั้งครรภ์ หรือผู้ที่อยู่ในช่วงให้นมบุตร
ผู้ที่มีปัญหาเกี่ยวกับตับ ไขกระดูก หรือผู้ที่มีภาวะผิวหนังอักเสบ
ผู้ที่เป็นไข้ หวัด
หลอดลมอักเสบ
หรือการติดเชื้ออื่น ๆ
ผู้ที่กำลังใช้ยาชนิดอื่น ๆ สมุนไพร หรือผลิตภัณฑ์เสริมอาหาร เพราะการใช้ยาร่วมกันอาจเพิ่มความเสี่ยงของการเกิดผลข้างเคียงหรือลดประสิทธิภาพการทำงานของยา โดยเฉพาะยาที่มีรายชื่อดังต่อไปนี้
ยาต้านการแข็งตัวของเลือด เช่น วาร์ฟาริน (Warfarin) เป็นต้น
ยารักษาความดันโลหิตสูงกลุ่มยาต้านเบต้า
ยารักษาโรคหัวใจ เช่น ไดจอกซิน (Digoxin) ดิจิทาลิส (Digitalis) เป็นต้น
ยารักษาอาการหอบหืด เช่น ทีโอฟิลลีน (Theophylline) เป็นต้น
ยาในกลุ่มคอร์ติโคสเตียรอยด์ เช่น ไฮโดรคอร์ติโซน (Hydrocortisone) เป็นต้น
ไม่ควรขับขี่ยานพาหนะหรือทำงานที่เสี่ยงต่อการเกิดอันตรายในขณะใช้ยา เพราะอาจทำให้เกิดอาการวิงเวียนศีรษะ หรือง่วงซึมได้ รวมถึงไม่ควรรับประทานยาร่วมกับแอลกอฮอล์ เพราะอาจทำให้เกิดผลข้างเคียงที่มีอาการรุนแรงได้
ปริมาณการใช้ยา Methimazole
ยา Methimazole เป็นยาที่ใช้รักษาภาวะไทรอยด์เป็นพิษ ควรรับประทานพร้อมอาหาร ปริมาณการใช้ยาจะแตกต่างกันออกไปขึ้นอยู่กับอายุ น้ำหนักตัว และข้อบ่งใช้ของผู้ป่วยแต่ละคน โดยมีรายละเอียดปริมาณการใช้ยาดังต่อไปนี้
ผู้ใหญ่ ขนาดเริ่มต้น 15-60 มิลลิกรัมต่อวัน แบ่งรับประทานขนาดเท่า ๆ กัน 3 ครั้งทุก 8 ชั่วโมง หรืออาจรับประทานวันละครั้ง จากนั้นปรับขนาดเป็น 5-15 มิลลิกรัมต่อวัน
เด็ก ขนาดเริ่มต้น 0.4 มิลลิกรัมต่อน้ำหนักตัว 1 กิโลกรัมต่อวัน แบ่งรับประทานขนาดเท่า ๆ กัน 3 ครั้งทุก 8 ชั่วโมง จากนั้นปรับขนาดเป็น 0.2 มิลลิกรัมต่อน้ำหนักตัว 1 กิโลกรัมต่อวัน
การใช้ยา Methimazole
ยา Methimazole เป็นยาตามใบสั่งแพทย์เท่านั้น โดยพิจารณาจากเงื่อนไขของผู้ป่วยแต่ละราย ควรอ่านฉลากยาและทำตามคำสั่งแพทย์อย่างเคร่งครัด
หากลืมรับประทานยาตามเวลาที่แพทย์สั่ง เมื่อนึกขึ้นได้สามารถรับประทานได้ทันที หากลืมรับประทานยาใกล้กับมื้ออาหารถัดไป ให้รับประทานยาในเวลาและขนาดตามปกติ ไม่ต้องเพิ่มขนาดยาเพื่อทดแทนในมื้อที่ขาดหายไป
ควรเก็บยาไว้ในอุณหภูมิห้อง หรือประมาณ 15-30 องศาเซลเซียส ไม่ควรเก็บในที่ที่มีความร้อน ความชื้น ไม่ควรสัมผัสแสงโดยตรง รวมถึงปิดฝาให้สนิททุกครั้งหลังใช้ยา และควรเก็บให้ไกลจากมือเด็ก
ผลข้างเคียงจากการใช้ยา Methimazole
ยา Methimazole อาจทำให้เกิดผลข้างเคียงได้ เช่น ปวดศีรษะ คลื่นไส้ อาเจียน ปวดกล้ามเนื้อ เป็นต้น และควรรีบไปพบแพทย์โดยด่วน หากพบอาการดังต่อไปนี้
ผลข้างเคียงที่พบได้ยาก เช่น
เจ็บหน้าอก
หายใจลำบาก
ขาหรือเท้ามีอาการบวม ชา หรือรู้สึกเหมือนเข็มแทง
น้ำหนักลดอย่างไม่ทราบสาเหตุ
ดีซ่าน
โดยมีอาการผิวหรือตาเหลือง
ผื่นแดงคันที่ผิวหนังอย่างรุนแรง หรือผิวแห้งแตก
จำนวนเม็ดเลือดขาวลดลงชั่วคราว ทำให้เสี่ยงต่อการติดเชื้อได้ง่ายขึ้น ผู้ป่วยที่ติดเชื้อจะมีอาการหนาวสั่น มีไข้ ไอ เจ็บคอ เสียงแหบ มีแผลในปาก ปวดหลัง ปวดข้างลำตัว รู้สึกเจ็บในขณะปัสสาวะ หรือปัสสาวะลำบาก เป็นต้น
เลือดออกง่าย ผู้ป่วยจะมีอาการ เช่น อุจจาระมีสีดำ มีเลือดปนออกมา ปัสสาวะเป็นเลือด
เลือดออกขณะแปรงฟัน
หรือขณะใช้ไหมขัดฟัน มีจุดแดง รอยฟกช้ำ หรือเลือดออกตามผิวหนัง เป็นต้น