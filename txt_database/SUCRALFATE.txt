Sucralfate (ซูคราลเฟต)
Sucralfate
(ซูคราลเฟต)
เป็นยารักษาแผลในกระเพาะอาหารและลำไส้เล็ก และอาจช่วยป้องกันภาวะเลือดออกในทางเดินอาหารจากความเครียดได้ โดยตัวยาจะเคลือบไม่ให้แผลสัมผัสกับกรดหรือเอนไซม์ในกระเพาะอาหาร นอกจากนี้ แพทย์อาจใช้ยาชนิดนี้รักษาผู้ป่วยโรคกรดไหลย้อน และโรคอื่น ๆ ตามดุลยพินิจของแพทย์
เกี่ยวกับ Sucralfate
กลุ่มยา
ยาลดกรด
ประเภทยา
ยาตามใบสั่งแพทย์
สรรพคุณ
รักษาแผลในกระเพาะอาหารหรือลำไส้เล็ก และรักษาโรค
กรดไหลย้อน
กลุ่มผู้ป่วย
เด็กและผู้ใหญ่
รูปแบบของยา
ยารับประทานชนิดเม็ด ยาน้ำ
คำเตือนในการใช้ยา Sucralfate
ผู้ที่มีประวัติการป่วยหรือการแพ้ยาใด ๆ ควรแจ้งให้แพทย์ทราบก่อนใช้ยา
ก่อนใช้ยา ควรแจ้งให้แพทย์ทราบถึงยาชนิดอื่น ๆ วิตามิน ผลิตภัณฑ์สมุนไพร และอาหารเสริมที่กำลังรับประทาน เพื่อหลีกเลี่ยงผลข้างเคียงที่อาจเกิดขึ้น
ผู้ที่ตั้งครรภ์ หรือกำลังวางแผนตั้งครรภ์ ควรปรึกษาแพทย์ก่อนใช้ยา
ผู้ป่วยเบาหวาน ผู้ป่วยโรคไตหรือกำลังฟอกไต และผู้ที่มีปัญหาในการกลืนยาเม็ด
ควรแจ้งให้แพทย์ทราบก่อนใช้ยา
ผู้ที่กำลังให้นมบุตร ควรแจ้งให้แพทย์ทราบก่อนใช้ยา เพราะยังไม่ทราบแน่ชัดว่าตัวยาจะส่งผ่านทางน้ำนมแล้วเป็นอันตรายต่อทารกหรือไม่
ปริมาณการใช้ยา Sucralfate
รักษากระเพาะอาหารอักเสบเรื้อรัง และ
แผลในกระเพาะอาหาร
ผู้ใหญ่
รับประทานยา 1 กรัม วันละ 4 ครั้ง ก่อนอาหาร 3 มื้อ และก่อนนอน หรือรับประทานยา 2 กรัม วันละ 2 ครั้ง ก่อนอาหารเช้าเย็น ติดต่อกัน 4-8 สัปดาห์ แล้วอาจเพิ่มถึง 12 สัปดาห์ ตามดุลยพินิจของแพทย์ จากนั้น ใช้ยาต่อเนื่องที่ปริมาณ 1 กรัม วันละ 2 ครั้ง เพื่อป้องกันภาวะกระเพาะอาหารอักเสบ และการเกิดแผลในกระเพาะอาหารซ้ำ ปริมาณยาสูงสุดรับประทานไม่เกินวันละ 8 กรัม
เด็ก
ใช้ยาตามดุลยพินิจของแพทย์
ป้องกันเลือดออกในทางเดินอาหารจาก
ภาวะ
เครียด
ผู้ใหญ่
รับประทานยา 1 กรัม วันละ 6 ครั้ง สูงสุดไม่เกิน 8 กรัมต่อวัน
เด็ก
ใช้ยาตามดุลยพินิจของแพทย์
การใช้ยา Sucralfate
ผู้ป่วยควรอ่านฉลากยาทุกครั้งก่อนใช้ยา และปฏิบัติตามคำสั่งของแพทย์อย่างเคร่งครัด ห้ามปรับปริมาณยาด้วยตนเอง หรือรับประทานยานานเกินกว่าระยะเวลาที่แพทย์กำหนด
ให้รับประทานยา Sucralfate ในขณะท้องว่าง โดยรับประทานก่อนมื้ออาหารอย่างน้อย 1 ชั่วโมง หรือหลังมื้ออาหาร 2 ชั่วโมง
รับประทานยาให้ครบและติดต่อกัน
อย่างสม่ำเสมอ
ตามที่แพทย์แนะนำ เพื่อประสิทธิภาพสูงสุดของยา ไม่ควรหยุดใช้ยาเองโดยไม่ปรึกษาแพทย์ แม้จะรู้สึกว่าอาการดีขึ้นแล้วก็ตาม เนื่องจากแผลอาจยังไม่หายดี
กรณีที่ลืมรับประทานยาในเวลาที่กำหนด เมื่อนึกได้ให้รับประทานยาทันที แต่หากใกล้เวลารับประทานยารอบถัดไป ให้ข้ามไปรับประทานยาตามเวลาปกติ โดยไม่ต้องเพิ่มปริมาณยา
หลีกเลี่ยงการใช้ยาชนิดอื่น ๆ ก่อนหรือหลังรับประทานยา Sucralfate อย่างน้อย 2 ชั่วโมง เพราะยานี้อาจส่งผลกระทบต่อการดูดซึมยาบางชนิด ทำให้ยาออกฤทธิ์ได้ไม่เต็มที่
หลีกเลี่ยงการใช้
ยาลดกรด
อื่น ๆ หากไม่ได้รับคำแนะนำจากแพทย์ เนื่องจากยาลดกรดอื่น ๆ อาจส่งผลให้ประสิทธิภาพของยา Sucralfate ลดลง กรณีที่แพทย์แนะนำให้ใช้ยาลดกรดอื่นร่วมด้วย ให้รับประทานยาลดกรดก่อนหรือหลังรับประทานยา Sucralfate 30 นาที
ควรเก็บยาไว้ในอุณหภูมิห้อง ให้พ้นมือเด็ก ห่างจากความร้อน ความชื้น และแสงแดด ไม่ควรเก็บยาในช่องแช่แข็ง เพราะยาจะเสื่อมสภาพ และไม่รับประทานยาที่หมดอายุ เพราะจะเป็นอันตรายต่อร่างกาย
ผลข้างเคียงจากการใช้ยา Sucralfate
ผลข้างเคียงที่มักพบจากการใช้ยา Sucralfate คือ อาการท้องผูก ส่วนอาการอื่น ๆ ที่อาจเกิดขึ้น ได้แก่
เวียนศีรษะ ง่วงซึม หรือบ้านหมุน
รู้สึกคัน และมีผื่นขึ้นตามผิวหนัง
ริมฝีปากแห้ง
คลื่นไส้ อาเจียน
ปวดศีรษะ
ปวดหลัง
ปวดท้อง มีลมในกระเพาะ
ท้องเสีย
นอกจากนี้ ผู้ป่วยที่มีอาการแพ้ยารุนแรง เช่น หายใจลำบาก มีผื่นลมพิษ บวมบริเวณใบหน้า คอ ลิ้น และปาก ควรหยุดใช้ยาและรีบไปพบแพทย์ทันที