Azathioprine (อะซาไธโอพรีน)
Azathioprine (อะซาไธโอพรีน)
เป็นยากดภูมิคุ้มกันที่ช่วยให้ร่างกายยอมรับอวัยวะใหม่ที่ได้รับการปลูกถ่ายมา แพทย์จะใช้ยานี้ภายหลังจากการปลูกถ่ายอวัยวะ เช่น ตับ หรือไต และมักใช้ร่วมกับยาชนิดอื่นเพื่อช่วยให้อวัยวะที่ปลูกถ่ายทำงานเป็นปกติ รวมทั้งใช้รักษาโรคข้ออักเสบรูมาตอยด์ซึ่งเกิดจากระบบภูมิคุ้มกันร่างกายทำงานผิดปกติและเข้าทำลายข้อต่อ หรืออาจใช้รักษาโรคอื่น ๆ ตามดุลยพินิจของแพทย์
ยา Azathioprine มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์หรือเภสัชกรเสมอ
เกี่ยวกับยา Azathioprine
กลุ่มยา
ยากดภูมิคุ้มกันต้านทานโรค
ประเภทยา
ยาตามใบสั่งแพทย์
สรรพคุณ
ใช้กดภูมิคุ้มกันร่างกายในการปลูกถ่ายอวัยวะ และรักษาโรคข้ออักเสบรูมาตอยด์
กลุ่มผู้ป่วย
ผู้ใหญ่และเด็ก
รูปแบบของยา
ยารับประทาน ยาฉีด
คำเตือนในการใช้ยา Azathioprine
แจ้งให้แพทย์ทราบก่อนใช้ยานี้ หากมีประวัติ
แพ้
ยา
หรือส่วนประกอบของยาชนิดนี้ รวมถึงการแพ้ยาชนิดอื่น อาหาร หรือสารใด ๆ
ก่อนใช้ยานี้ควรแจ้งให้แพทย์ทราบเกี่ยวกับยาที่กำลังใช้อยู่ทุกชนิด เพราะยาบางชนิดอาจทำปฏิกิริยากับยานี้และก่อให้เกิดผลข้างเคียง เช่น ยาอัลโลพูรินอล ยาวาร์ฟาริน ยาเบนาซีพริล เป็นต้น
การใช้ยา
Azathioprine อาจทำให้
ผู้ป่วยบางรายเกิดมะเร็งต่อมน้ำเหลืองชนิดลุกลามอย่างรวดเร็ว ซึ่งจะส่งผลกระทบต่อตับ ม้าม ไขสันหลัง และอาจเป็นอันตรายถึงชีวิตได้ โดยมักเกิดขึ้นกับวัยรุ่น วัยหนุ่มสาว และผู้ที่เป็นโรคภูมิคุ้มกันทำลายตนเอง เช่น โรคข้ออักเสบรูมาตอยด์ และ
โรคโครห์น
ผู้ที่มีความเสี่ยงดังกล่าวจึงควรปรึกษาแพทย์ก่อนใช้ยานี้
แจ้งให้แพทย์ทราบก่อนใช้ยา หากมีปัญหาสุขภาพชนิดใดก็ตาม โดยเฉพาะผู้ป่วยโรคตับ มีการติดเชื้อไวรัส เชื้อแบคทีเรีย หรือเชื้อรา รวมถึงผู้ที่ได้รับการปลูกถ่ายไตหรือเพิ่งได้รับการรักษาด้วยยาเคมีบำบัด เช่น ยาไซโคลฟอสฟาไมด์ ยาคลอแรมบิวซิล เป็นต้น
แจ้งให้แพทย์ผู้รักษาทราบว่ากำลังใช้ยานี้ หากจำเป็นต้องเข้ารับการผ่าต้ดใด ๆ
ยานี้กดการทำงานของไขกระดูก ทำให้เม็ดเลือดขาวซึ่งทำหน้าที่เป็นภูมิคุ้มกันของร่างกายมีปริมาณลดลง ส่งผลให้ผู้ใช้ยาเกิดการติดเชื้อได้ง่ายกว่าคนทั่วไป
ระหว่างที่ใช้ยานี้จึงควรหลีกเลี่ยงการใกล้ชิดกับผู้ป่วยหรือผู้ติดเชื้อ และหากพบว่าตนเองมีอาการของการติดเชื้อให้ไปพบแพทย์ทันที รวมทั้ง
หมั่นดูแลสุขอนามัย เช่น ล้างมือและทำความสะอาดร่างกายเป็นประจำ รับประทานอาหารที่สุกและสะอาด เป็นต้น
ในระหว่างที่ยานี้ควรระวังไม่ให้เกิดบาดแผลหรือมีเลือดออก เนื่องจากยาอาจส่งผลให้มีปริมาณเม็ดเลือดแดงและเกล็ดเลือดลดลงจนเกิดภาวะเลือดออกง่ายตามมา
ยานี้อาจเพิ่มความเสี่ยงให้เกิด
มะเร็งผิวหนัง
ควรหลีกเลี่ยงการเผชิญแสงแดดในระหว่างที่ใช้ยานี้ รวมทั้งทาครีมกันแดดและสวมใส่เสื้อผ้าปกปิดผิวหนังเมื่ออยู่กลางแจ้ง
ควรปรึกษาแพทย์ก่อนเข้ารับการฉีดวัคซีนที่ผลิตจากเชื้อมีชีวิต
ในระหว่างที่ใช้ยานี้ เพราะยาอาจทำให้วัคซีนชนิดนี้มีประสิทธิภาพลดลงและเพิ่มความเสี่ยงให้เกิดการติดเชื้อ
ผู้ที่ตั้งครรภ์ห้ามใช้ยานี้ เพราะยาอาจทำให้เกิดอันตรายต่อเด็กในครรภ์ และหากตั้งครรภ์ในระหว่างที่ใช้ยานี้ควรแจ้งให้แพทย์ทราบทันที
ผู้ที่ต้องให้นมบุตรควรปรึกษาแพทย์ก่อนใช้ยา เพราะยานี้อาจซึมผ่านน้ำนมมารดาและอาจส่งผลข้างเคียงต่อทารกในครรภ์ได้
ปริมาณการใช้ยา Azathioprine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
ใช้ในการปลูกถ่ายไต
ผู้ใหญ่
รับประทานยาหรือฉีดยาปริมาณเริ่มต้น 3-5 มิลลิกรัม/น้ำหนักตัว 1 กิโลกรัม วันละ 1 ครั้ง ปริมาณยาคงที่
คือรับประทานยาหรือฉีดยาปริมาณ
1-3 มิลลิกรัม/น้ำหนักตัว 1 กิโลกรัม วัน 1 ละครั้ง
ป้องกันปฏิกิริยาต่อต้านอวัยวะใหม่
ผู้ใหญ่
รับประทานยาหรือ
หยดยาเข้าทางหลอดเลือดดำปริมาณ 1-5 มิลลิกรัม/น้ำหนักตัว 1 กิโลกรัม/วัน การปรับปริมาณยาขึ้นอยู่กับการตอบสนองต่อยาและการทนต่อยาของผู้ป่วย
เด็ก
ปริมาณยาเท่ากันกับผู้ใหญ่
รักษา
โรคข้ออักเสบรูมาตอยด์
ผู้ใหญ่
รับประทานยาหรือฉีดยาปริมาณเริ่มต้น 1 มิลลิกรัม/น้ำหนักตัว 1 กิโลกรัม/วัน โดยแบ่งใช้ 1-2 ครั้ง
ปริมาณยาสูงสุดไม่เกิน 2.5 มิลลิกรัม/น้ำหนักตัว 1 กิโลกรัม/วัน ใช้ยาติดต่อกันอย่างน้อย 12 สัปดาห์
รักษา
โรคแพ้ภูมิตัวเอง
ผู้ใหญ่
รับประทานยาหรือ
หยดยาเข้าทางหลอดเลือดดำปริมาณ 1-3 มิลลิกรัม/น้ำหนักตัว 1 กิโลกรัม/วัน หากอาการไม่ดีขึ้นหลังจากผ่านไป 3-6 เดือน ให้หยุดใช้ยา
เด็ก
ปริมาณยาเท่ากันกับผู้ใหญ่
การใช้ยา Azathioprine
ใช้ยาตามฉลากและคำสั่งแพทย์อย่างเคร่งครัด ไม่ใช้ยานี้ในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ใช้ยาตามรูปแบบของยา ห้ามนำยาชนิดรับประทานมาใช้ฉีด และห้ามนำยาชนิดฉีดมารับประทาน
ควรรับประทานยาพร้อมอาหารหรือหลังรับประทานอาหารเพื่อป้องกันอาการท้องไส้ปั่นป่วน
ใช้ยานี้อย่างต่อเนื่องเพื่อการรักษาที่มีประสิทธิภาพ และควรใช้ยาในเวลาเดียวกันทุกวันเพื่อช่วยให้ไม่ลืมใช้ยา
ยา Azathioprine อาจใช้ร่วมกับยารักษาโรคข้ออักเสบรูมาตอยด์ไม่ได้ ผู้ป่วยควรใช้ยาตามที่แพทย์แนะนำอย่างระมัดระวัง
แพทย์อาจแนะนำให้ผู้หญิงวัยเจริญพันธุ์รับประทานยาคุมกำเนิดด้วยในระหว่างที่ใช้ยา เนื่องจากมีความเสี่ยงสูงที่ทารกในครรภ์จะได้รับผลข้างเคียงจากยานี้
ผู้ป่วยมักมีอาการดีขึ้นหลังจากใช้ยาเป็นเวลาประมาณ 8 สัปดาห์ ควรใช้ยาให้ครบตามระยะเวลาที่แพทย์สั่ง และหากอาการไม่ดีขึ้นควรรีบแจ้งให้แพทย์ทราบ
หากลืมใช้ยาตามเวลาที่กำหนด ให้ใช้ยาได้ทันที แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนเองใช้ยาเกินกว่าปริมาณที่กำหนด ควรแจ้งให้แพทย์ทราบทันที
ควรเก็บยาไว้ที่อุณหภูมิห้อง ให้พ้นจากแสงแดด ความชื้น และความร้อน
ผลข้างเคียงจากการใช้ยา Azathioprine
การใช้ยา Azathioprine อาจทำให้เกิดผลข้างเคียง เช่น คลื่นไส้ อาเจียน ท้องไส้ปั่นป่วน
เบื่ออ
าหาร
ท้องเสีย ผมร่วง ผื่นขึ้น เป็นต้น หากอาการเหล่านี้แย่ลงหรือพบผลข้างเคียงที่รุนแรงต่อไปนี้ ควรไปพบแพทย์ทันที
อาการแพ้ยา เช่น ลมพิษ หายใจลำบาก หน้า ปาก ริมฝีปาก ลิ้น หรือคอบวม
อาการของมะเร็งต่อมน้ำเหลือง ได้แก่ มีไข้ เหงื่อออกเวลากลางคืน น้ำหนักลด อ่อนเพลีย รู้สึกอิ่มไวแม้จะรับประทานอาหารในปริมาณน้อย ปวดท้องส่วนบนลามไปถึงไหล่ ผิวซีด เวียนศีรษะ หายใจไม่อิ่ม หัวใจเต้นเร็ว มีเลือดออกหรือเกิดรอยช้ำได้ง่าย
อาการของการติดเชื้อที่สมอง ได้แก่ มีการเปลี่ยนแปล
งของการรู้สึกตัว
การมองเห็นแย่ลง มีปัญหาในการพูดหรือการเดิน โดยจะเกิดอาการเหล่านี้อย่างค่อยเป็นค่อยไปและอาจทรุดหนักลงอย่างรวดเร็ว
อาการของการติดเชื้อ เช่น มีไข้ หนาวสั่น เจ็บคอ ปวดตามร่างกาย อ่อนเพลีย ปวดกล้ามเนื้อ และมีอาการคล้ายไข้หวัด
คลื่นไส้ อาเจียน หรือท้องเสียอย่างรุนแรง
แสบหรือเจ็บเวลาปัสสาวะ
มีปื้นขาว เกิดแผลภายในปากหรือบริเวณริมฝีปาก
ตับทำงานผิดปกติ อาจทำให้มีอาการ เช่น คลื่นไส้ ปวดท้องส่วนบน คัน อ่อนเพลีย ปัสสาวะสีเข้ม อุจจาระสีซีด ดีซ่าน เป็นต้น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรรีบแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :