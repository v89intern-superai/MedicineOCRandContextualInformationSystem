อะมิโลไรด์ (Amiloride)
Amiloride (อะมิโลไรด์)
เป็นยาที่ใช้รักษาอาการบวมน้ำ ภาวะท้องมาน ภาวะหัวใจล้มเหลว และควบคุมระดับความดันโลหิต โดยตัวยาจะขับน้ำและเกลือออกจากร่างกายผ่านการขับปัสสาวะ และลดการขับโพแทสเซียมออกจากร่างกายมากเกินไป นอกจากนี้อาจใช้รักษาภาวะอื่น ๆ ตามดุลยพินิจของแพทย์
เกี่ยวกับยา
Amiloride
กลุ่มยา
ยาขับปัสสาวะ (Diuretic Drugs)
ประเภทยา
ยาตามใบสั่งแพทย์
สรรพคุณ
รักษาอาการบวมน้ำ ภาวะท้องมาน ภาวะหัวใจล้มเหลว และควบคุมระดับความดันโลหิต
กลุ่มผู้ป่วย
ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category B
จากการศึกษาในสัตว์ ไม่พบความเสี่ยงในการทำให้เกิดความผิดปกติของตัวอ่อนในครรภ์สัตว์ แต่ไม่มีการศึกษาในมนุษย์หรืออาจพบผลไม่พึงประสงค์ในสัตว์ และยังไม่พบความเสี่ยงในมนุษย์เมื่อใช้ในช่วงสามเดือนแรกของการตั้งครรภ์ รวมทั้งไม่มีหลักฐานทางการศึกษาที่แสดงให้เห็นว่า มีความเสี่ยงเมื่อใช้ในช่วงหลังเดือนที่สามเป็นต้นไป และผู้ที่อยู่ในช่วงให้นมบุตรควรปรึกษาแพทย์ก่อนใช้ยา เนื่องจากยังไม่ทราบได้ว่าตัวยาจะปนเปื้อนไปกับน้ำนมหรือไม่
คำเตือนในการใช้ยา Amiloride
ข้อควรทราบเพื่อความปลอดภัยก่อนการใช้ยา Amiloride มีดังนี้
แจ้งแพทย์และเภสัชกรเกี่ยวกับอาการแพ้ยา ทั้งจากยาชนิดนี้ ยาในกลุ่มซัลฟาหรือยาชนิดอื่น ๆ และอาการแพ้สารต่าง ๆ โดยผู้ป่วยควรสอบถามแพทย์หรือเภสัชกรเกี่ยวกับส่วนประกอบของยา Amiloride ก่อนการใช้
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพื่อป้องกันอันตรายจากการเกิดปฏิกิริยาระหว่างยา เช่น ลิเทียม (Lithium) ยากดภูมิคุ้มกัน ยากลุ่มเอ็นเสด (NSAIDs)
ยาคอเลสไทรามีน
(Cholestyramine) ยารักษาความดันโลหิตสูงกลุ่มเอซีอี อินฮิบิเตอร์ (ACE Inhibitor) ยารักษาโรคหัวใจ
แจ้งให้แพทย์ทราบถึงประวัติทางการแพทย์ โดยเฉพาะผู้ที่กำลังป่วยหรือเคยป่วยด้วยโรคหัวใจ โรคเบาหวาน โรคตับและตับแข็ง ภาวะขาดน้ำ หรือ
ภาวะไม่สมดุลของเกลือแร่ในร่างกาย
แจ้งให้แพทย์ทราบหากป่วยด้วยโรคแพ้ภูมิตัวเอง (Lupus) เนื่องจากยา Amiloride อาจทำให้อาการของโรคกำเริบหรือรุนแรงขึ้นได้
แจ้งให้แพทย์ทราบก่อนใช้ยา หากกำลังรับประทานอาหารลดเค็ม (Low-Salt Diet)
ห้ามใช้ยา Amiloride โดยเด็ดขาด หากเป็นผู้ที่มีปัญหาในการขับปัสสาวะ ผู้ป่วยภาวะโพแทสเซียมในเลือดสูง (Hyperkalemia) ผู้ป่วยโรคไต ผู้ที่กำลังรับประทานโพแทสเซียมในรูปแบบอาหารเสริม หรือกำลังรับประทาน
ยาขับปัสสาวะ
กลุ่มโพแทสเซียม-สแปริ่งไดยูเรติก (Potassium-Sparing Diuretics)
แจ้งให้แพทย์ทราบหากอาการไม่ดีขึ้นหรือแย่ลงในระหว่างใช้ยา โดยเฉพาะหากมีอาการของภาวะความดันโลหิตต่ำในระหว่างการใช้ยา เช่น มีเหงื่อออกมาก อาเจียน อุจจาระเหลว
หลีกเลี่ยงการรับประทานอาหารที่มีรสเค็ม เพราะอาจทำให้ประสิทธิภาพของยาลดลงและร่างกายอาจสะสมน้ำมากขึ้น
ผู้ป่วยที่มีอายุตั้งแต่ 65 ปีขึ้นไปควรใช้ยา Amiloride อย่างระมัดระวัง เนื่องจากร่างกายของผู้ป่วยในวัยนี้อาจไวต่อผลข้างเคียงจากยามากกว่าวัยอื่น ๆ
ปรึกษาแพทย์หากกำลังตั้งครรภ์หรือวางแผนจะตั้งครรภ์ รวมทั้งหากตั้งครรภ์ในระหว่างการใช้ยาควรแจ้งให้แพทย์ทราบโดยเร็วที่สุด
ปรึกษาแพทย์ก่อนใช้ยาที่หาซื้อได้เองตามร้านขายยาทั่วไปหรือยาชนิดอื่น ๆ ในระหว่างการใช้ยา Amiloride
ยา Amiloride อาจทำให้ผิวของผู้ป่วยไวต่อแสง ทำให้ผิวไหม้จากแสงแดดได้ง่าย และหากสังเกตเห็นว่ามีอาการผิวไหม้แดดง่ายในระหว่างใช้ยา ควรแจ้งให้แพทย์ทราบ
การใช้ยา Amiloride อาจทำให้รู้สึกเวียนศรีษะ ผู้ป่วยจึงควรหลีกเลี่ยงการขับรถ การทำกิจกรรมที่ต้องตื่นตัวหรือการใช้เครื่องจักร รวมทั้งควรจำกัดปริมาณการดื่มเครื่องดื่มแอลกอฮอล์ เพราะอาจทำให้รู้สึกมึนหัวมากขึ้นได้
ปริมาณการใช้ยา Amiloride
ปริมาณและระยะเวลาในการใช้ยา Amiloride ขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
อาการบวมน้ำ (Edema)
ตัวอย่างการใช้ยา Amiloride เพื่อรักษาอาการ
บวมน้ำ
ผู้ใหญ่
รับประทานยาปริมาณเริ่มต้น 5–10 มิลลิกรัม/วัน จากนั้นแพทย์อาจปรับปริมาณยามากขึ้น โดยปริมาณยาสูงสุดไม่เกิน 20 มิลลิกรัม/วัน และหากใช้ยา Amiloride ร่วมกับยาขับปัสสาวะหรือยาลดความดันโลหิตชนิดอื่น ๆ ให้รับประทานยาปริมาณเริ่มต้น 2.5 มิลลิกรัม/วัน
ภาวะท้องมาน ภาวะหัวใจล้มเหลว (Congestive Heart Failure) และควบคุมระดับความดันโลหิต
ตัวอย่างการใช้ยา Amiloride เพื่อรักษา
ภาวะท้องมาน
ภาวะหัวใจล้มเหลว และควบคุมระดับความดันโลหิต
ผู้ใหญ่
รับประทานยาปริมาณเริ่มต้น 5 มิลลิกรัม/วัน จากนั้นแพทย์อาจปรับปริมาณยาให้คงที่ 5–10 มิลลิกรัม/วัน
การใช้ยา Amiloride
เพื่อความปลอดภัยในการใช้ยา Amiloride ผู้ป่วยควรปฏิบัติตามคำแนะนำดังต่อไปนี้
ใช้ยาตามคำสั่งแพทย์หรือคำแนะนำบนฉลากยาอย่างเคร่งครัด ไม่ควรปรับปริมาณยาเองหรือหยุดใช้ยาแม้อาการจะดีขึ้นแล้วก็ตาม หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
ยา Amiloride ควรรับประทานพร้อมอาหาร
ปรึกษาแพทย์ถึงปริมาณและชนิดของเครื่องดื่มที่ควรดื่มในระหว่างการใช้ยา Amiloride เพื่อป้องกันการดื่มน้ำในปริมาณที่น้อยหรือมากจนเกินไป
หลีกเลี่ยงการรับประทานยาก่อนนอนเพราะตัวยาอาจทำให้ผู้ป่วยปวดปัสสาวะตอนกลางคืนได้
เข้ารับการตรวจวัดระดับความดันโลหิตและ
ตรวจเลือด
ตามคำสั่งแพทย์อย่างเคร่งครัดในระหว่างการใช้ยา
หากใช้ยา Amiloride เพื่อควบคุมระดับความดันโลหิต ผู้ป่วยควรปรับเปลี่ยนพฤติกรรมการรับประทานอาหารตามแพทย์แนะนำ และควบคุมน้ำหนักตัวให้อยู่ในเกณฑ์มาตรฐานควบคู่ไปด้วยในระหว่างการใช้ยา
ผู้ป่วยที่เป็นโรคเบาหวานแล้วต้องใช้ยา Amiloride ควรควบคุมระดับน้ำตาลในเลือดอย่างสม่ำเสมอในระหว่างการใช้ยา
กรณีที่ลืมรับประทานยา ควรรับประทานทันทีที่นึกขึ้นได้และรับประทานยาครั้งต่อไปตามช่วงเวลาเดิม แต่หากใกล้ถึงช่วงเวลารับประทานยารอบถัดไป ให้ข้ามไปรับประทานยารอบต่อไปเพียงมื้อเดียว รวมทั้งห้ามเพิ่มปริมาณการรับประทานยาเป็นสองเท่าเพื่อทดแทน
หากใช้ยาเกินขนาดควรรีบไปพบแพทย์ทันที โดยจะพบอาการปากแห้ง กระหายน้ำ หัวใจเต้นเร็ว เวียนหัว อ่อนแรงหรือรู้สึกปวดที่มือหรือเท้า หายใจเร็ว เบ้าตาโบ๋ลึก เกิดตะคริว และปัสสาวะน้อยลง
เก็บยาไว้ในบรรจุภัณฑ์อย่างมิดชิดและเก็บไว้ในอุณหภูมิห้อง โดยให้ห่างจากมือเด็ก ความชื้น ความร้อนและอากาศเย็นจัด หากยาหมดอายุควรนำไปกำจัดอย่างเหมาะสม
ผลข้างเคียงจากการใช้ยา Amiloride
โดยทั่วไป ยา Amiloride อาจก่อให้เกิดผลข้างเคียงทั่วไป เช่น ปวดศีรษะ เกิดผื่น คลื่นไส้ อาเจียน แสบหน้าอก เบื่ออาหาร มีแก๊สในกระเพาะอาหาร ปวดท้อง และท้องเสีย หากผู้ป่วยมีอาการแย่ลงหรือผลข้างเคียงดังกล่าวเกิดขึ้นติดต่อกันเป็นเวลานาน ควรแจ้งให้แพทย์ทราบ
อย่างไรก็ตาม ควรไปพบแพทย์เพื่อเข้ารับการรักษาอย่างเร่งด่วน หากมีอาการต่อไปนี้
มึนงงหรือหมดสติ
เจ็บหน้าอก
ผิวแห้ง คัน
กลืนหรือหายใจลำบาก
มีเหงื่อออกมาก
กระหายน้ำมากขึ้น
เกิดภาวะ
ดีซ่าน
(Jaundice) โดยตาและผิวหนังของผู้ป่วยจะเปลี่ยนเป็นสีเหลือง
ปัสสาวะน้อยลง
หัวใจเต้นผิดปกติ
ระดับโซเดียมในร่างกายลดต่ำลง โดยผู้ป่วยอาจรู้สึกปวดศรีษะ อ่อนเพลียอย่างรุนแรง พูดไม่ชัด ลิ้นแข็ง ระดับความรู้สึกตัวลดลง
เกิดภาวะขาดน้ำหรือภาวะไม่สมดุลของเกลือแร่ในร่างกาย เช่น รู้สึกชาหรือเป็นเหน็บ หัวใจเต้นเร็ว ปากแห้ง ปวดท้องหรือกล้ามเนื้ออ่อนแรง
ดูเพิ่มเติมเกี่ยวกับ :