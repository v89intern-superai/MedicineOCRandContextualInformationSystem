ปราวาสแตติน (Pravastatin)
Pravastatin (ปราวาสแตติน)
เป็นยารักษาไขมันในเลือดสูงที่ใช้ควบคู่กับการควบคุมอาหาร การลดน้ำหนัก และการออกกำลังกาย โดยตัวยาจะช่วยลดระดับคอเลสเตอรอลชนิดไม่ดี (Low-Density Lipoprotein: LDL) และไตรกลีเซอร์ไรด์ (Triglycerides) เพิ่มระดับคอเรสเตอรอลชนิดที่ดี (High-Density Lipoprotein: HDL) ลดความเสี่ยงของโรคหลอดเลือดหัวใจอย่างภาวะหัวใจขาดเลือดและโรคหลอดเลือดสมอง และอาจนำไปใช้รักษาปัญหาสุขภาพอื่นตามดุลยพินิจของแพทย์
เกี่ยวกับยา
Pravastatin
กลุ่มยา
ยากลุ่มสแตติน (Statin)
ประเภทยา
ยาตามใบสั่งแพทย์
สรรพคุณ
รักษาไขมันในเลือดสูง และลดความเสี่ยงโรคหลอดเลือดหัวใจ
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
การใช้ยาในหญิงตั้งครรภ์และผู้ให้นมบุตร
Category X
ห้ามใช้ในสตรีมีครรภ์หรือในสตรีที่อาจตั้งครรภ์ เพราะจากการศึกษาในมนุษย์และสัตว์แสดงให้เห็นว่า ทำให้เกิดความผิดปกติของทารกในครรภ์มนุษย์และตัวอ่อนในครรภ์สัตว์ หรือพบหลักฐานยืนยันว่า เกิดความเสี่ยงที่อันตรายต่อทารกในครรภ์ การใช้ยามีความเสี่ยงในการเกิดความผิดปกติสูงกว่าประโยชน์ที่อาจได้รับอย่างชัดเจน เช่นเดียวกันกับผู้ให้นมบุตรที่ห้ามใช้ยานี้ เพราะยาอาจซึมผ่านน้ำนมไปสู่ทารกได้
คำเตือนในการใช้ยา
Pravastatin
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำต่อไปนี้
แจ้งให้แพทย์ทราบหากมีประวัติ
แพ้ยา
หรือส่วนประกอบของยา Pravastatin รวมถึงยาและสารอื่น ๆ
แจ้งให้แพทย์ทราบเกี่ยวกับยา วิตามิน หรือสมุนไพรทุกชนิดที่ผู้ป่วยกำลังใช้อยู่ เพราะยาบางชนิดอาจทำปฏิกิริยากับยานี้จนก่อให้เกิดผลข้างเคียงหรือทำให้ยามีประสิทธิภาพลดลง เช่น ยาไซโคลสปอริน (Cyclosporine) ยาโคลชิซิน (Colchicine) ยาเดปโตมัยซิน (Daptomycin) ยาเจมไฟโบรซิล (Gemfibrozil) ยาในกลุ่มไฟเบรต (Fibrates) หรือยาที่มีส่วนประกอบของไนอะซิน (Niacin)
แจ้งให้แพทย์ทราบก่อนการใช้ยาหากผู้ป่วยมีประวัติทางสุขภาพ โดยเฉพาะโรคตับ โรคไต ค่าการทำงานของตับผิดปกติ ปวดกล้ามเนื้อหรือกล้ามเนื้ออ่อนแรง โรคเกี่ยวกับต่อมไทรอยด์ หรือการดื่มสุราในปริมาณมาก
แจ้งให้แพทย์ทราบว่ากำลังใช้ยานี้หากต้องเข้ารับการผ่าตัดหรือการรักษาทางทันตกรรมใด ๆ
หลีกเลี่ยงหรือจำกัดปริมาณการดื่มแอลกอฮอล์ขณะใช้ยานี้ เพราะอาจไปเพิ่มความเสี่ยงของปัญหาสุขภาพตับ และส่งผลให้ระดับ
ไตรกลีเซอร์ไรด์
เพิ่มสูงขึ้น
หลีกเลี่ยงการรับประทานอาหารที่มีไขมันหรือคอเลสเตอรอลสูง เพราะอาจทำให้ตัวยามีประสิทธิภาพในการลดระดับคอเลสเตอรอลในเลือดได้น้อยลง
หลีกเลี่ยงการรับประทานเกรปฟรุต (Grapefruit) หรือผลิตภัณฑ์จากเกรปฟรุต เพราะอาจก่อให้เกิดผลข้างเคียงที่ไม่พึงประสงค์
ห้ามรับประทานผลิตภัณฑ์จากข้าวยีสต์แดง (Red Yeast Rice) ซึ่งเป็นข้าวที่นำไปหมักกับยีสต์บางชนิด เนื่องจากบางผลิตภัณฑ์อาจมีส่วนผสมของยาโลวาสแตติน (Lovastatin) หากรับประทานร่วมกับยา Pravastatin อาจเสี่ยงต่อปัญหากล้ามเนื้อและตับที่รุนแรง
ยานี้อาจทำให้กล้ามเนื้อสลายตัว จึงควรเฝ้าระวังการใช้ยานี้ในผู้ป่วยสูงอายุ ผู้ป่วยโรคไตหรือภาวะไทรอยด์ต่ำ อาจเสี่ยงต่อการเกิดภาวะไตวายได้
ห้ามใช้ยานี้ในผู้ที่กำลังตั้งครรภ์และผู้ให้นมบุตร เพราะตัวยาอาจเป็นอันตรายต่อทารกในครรภ์ หรือซึมผ่านน้ำนมแม่ไปสู่ทารกแรกคลอดได้ หากผู้ป่วยวางแผนจะตั้งครรภ์หรือสงสัยว่าจะตั้งครรภ์ควรแจ้งให้แพทย์ทราบทันที เพราะอาจต้องหยุดใช้ยาตามที่แพทย์แนะนำ
ผู้ป่วยควรปรึกษาแพทย์ในการ
คุมกำเนิด
ที่เหมาะสม เพื่อป้องกันการตั้งครรภ์ขณะใช้ยานี้
ปริมาณการใช้ยา
Pravastatin
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยาดังนี้
ไขมันในเลือดสูงและโรคหลอดเลือดหัวใจ
ตัวอย่างการใช้ยา Pravastatin เพื่อรักษา
ไขมันในเลือดสูง
และลดความเสี่ยงของ
โรคหลอดเลือดหัวใจ
ผู้ใหญ่
รับประทานยาปริมาณ 10–40 มิลลิกรัม วันละ 1 ครั้งในตอนเย็น โดยอาจปรับปริมาณตามการตอบสนองต่อยาทุก 4 สัปดาห์ ปริมาณยาสูงสุดไม่เกิน 80 มิลลิกรัมต่อวัน
เด็กที่มีอายุ 14–18 ปี
หากมีภาวะไขมันในเลือดสูงอันเนื่องมาจากพันธุกรรมให้รับประทานยาปริมาณ 10–40 มิลลิกรัม วันละ 1 ครั้ง
เด็กที่มีอายุ 8–13 ปี
หากมีภาวะไขมันในเลือดสูงอันเนื่องมาจากพันธุกรรมให้รับประทานยาปริมาณ 10–20 มิลลิกรัม วันละ 1 ครั้ง
การใช้ยา
Pravastatin
วิธีการใช้ยาเพื่อความปลอดภัยมีดังนี้
รับประทานยาตามฉลากยาหรือตามที่แพทย์อย่างเคร่งครัด เนื่องจากแพทย์อาจปรับปริมาณการใช้ยาบ่อยครั้ง หากมีข้อสงสัยใด ๆ ควรปรึกษาแพทย์ก่อนรับประทานเสมอ
รับประทานยานี้พร้อมอาหารหรือไม่พร้อมอาหารก็ได้ แต่ควรรับประทานในเวลาเดียวกันของทุกวัน
หากต้องรับประทานยาลดคอเลสเตอรอลชนิดอื่น เช่น ยาที่ไปจับกับกรดน้ำดี (Bile Acid Sequestrants: BAS) ผู้ป่วยควรรับประทานยา Pravastatin อย่างน้อย 1 ชั่วโมงก่อนรับประทานยาลดคอเลสเตอรอลชนิดอื่น หรืออย่างน้อย 4 ชั่วโมงหลังรับประทานยาชนิดดังกล่าวไปแล้ว เพราะอาจลดการดูดซึมยา Pravastatin ได้
ผู้ป่วยอาจจำเป็นต้องหยุดใช้ยาสักระยะหากรับประทานยานี้แล้วเกิดอาการชักที่ไม่สามารถควบคุมได้ ภาวะไม่สมดุลของเกลือแร่ในร่างกาย ระดับความดันโลหิตต่ำอย่างรุนแรง การติดเชื้อหรืออาการป่วยที่รุนแรง หรือต้องเข้ารับการผ่าตัดหรือการรักษาฉุกเฉิน
การใช้ยาชนิดนี้จะควบคู่ไปกับการคุมอาหาร การออกกำลังกาย และการควบคุมน้ำหนักภายใต้การกำกับดูแลของแพทย์อย่างเหมาะสม โดยผู้ป่วยอาจใช้เวลานานถึง 4 สัปดาห์จึงจะควบคุมระดับ
คอเลสเตอรอล
ได้อย่างมีประสิทธิภาพ และในระหว่างนี้อาจต้องเข้ารับการตรวจเลือดบ่อยครั้ง
รับประทานยาอย่างต่อเนื่องตามที่แพทย์สั่ง แม้อาการจะดีขึ้นแล้วก็ตาม
หากผู้ป่วยลืมรับประทานยา ให้รับประทานทันทีที่นึกขึ้นได้ หากใกล้ถึงช่วงเวลาของยารอบถัดไป ให้ข้ามไปรับประทานยาตามเวลาปกติ โดยห้ามเพิ่มปริมาณยาเป็นสองเท่า
หากผู้ป่วยใช้ยาเกินปริมาณที่กำหนดและเกิดอาการที่รุนแรงอย่างหมดสติหรือมีปัญหาในการหายใจ ควรรีบพบแพทย์ทันที
เก็บยาไว้ที่อุณหภูมิห้อง ให้ห่างจากความชื้น ความร้อน และแสงแดด โดยเก็บยาให้ห่างจากมือเด็กและสัตว์เลี้ยง
ผลข้างเคียงจากการใช้ยา
Pravastatin
ยา Pravastatin อาจก่อให้เกิดผลข้างเคียง เช่น ปวดกล้ามเนื้อ ปวดข้อต่อ คลื่นไส้ อาเจียน ท้องเสีย ปวดศีรษะ และมีอาการคล้ายไข้หวัด เช่น คัดจมูก จาม หรือเจ็บคอ ซึ่งหากอาการเหล่านี้ไม่ทุเลาลงหรือมีอาการแย่ลง ควรปรึกษาแพทย์เพื่อรับการรักษาที่ตรงจุดมากขึ้น
ในกรณีที่ผู้ป่วยพบอาการที่รุนแรงหรือพบได้ยาก ควรหยุดใช้ยาและไปพบแพทย์โดยด่วน อาทิ
มีสัญญาณของการแพ้ยา เช่น ผื่น คัน ลมพิษ หายใจลำบาก เวียนศีรษะอย่างรุนแรง อาการบวมบริเวณใบหน้า ริมฝีปาก ลิ้น หรือคอ
กล้ามเนื้อบริเวณสะโพก หัวไหล่ คอ และหลังอ่อนแรง
มีปัญหาในการยกแขน การปีนป่าย หรือการยืน
มีปัญหาด้านความจำ สับสน
การใช้ยา Pravastatin ส่งผลให้
โรคเบาหวาน
มีอาการแย่ลง แต่พบปัญหานี้ได้น้อย
มีปัญหาเกี่ยวกับตับ เช่น เบื่ออาหาร ปวดท้องด้านบนขวา เหนื่อยล้า ปัสสาวะเป็นสีเข้ม คลื่นไส้หรืออาเจียนอย่างต่อเนื่อง ตาเหลือง ตัวเหลือง
มีปัญหากล้ามเนื้อสลายตัวที่อาจนำไปสู่โรคไตวาย เช่น ปวดกล้ามเนื้อ มีจุดกดเจ็บ หรือกล้ามเนื้ออ่อนแรงโดยไม่ทราบสาเหตุ โดยเฉพาะเมื่อมีไข้ เหนื่อยล้าผิดปกติ หรือมีปัสสาวะสีเข้มร่วมด้วย
การรับประทานยา Pravastatin อาจทำให้เกิดผลข้างเคียงอื่น ๆ นอกเหนือจากนี้ได้ หากผู้ป่วยพบความผิดปกติใด ๆ ทั้งในระหว่างรับประทานยาและหลังหยุดรับประทานยาไปแล้ว ควรขอคำแนะนำหรือเข้ารับการตรวจวินิจฉัยจากแพทย์ผู้ดูแลเพิ่มเติมต่อไป
ดูเพิ่มเติมเกี่ยวกับ :