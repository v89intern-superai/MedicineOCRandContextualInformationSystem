Pioglitazone (ไพโอกลิตาโซน)
Pioglitazone (ไพโอกลิตาโซน)
เป็นยารักษาโรคเบาหวานประเภทที่ 2 ออกฤทธิ์ด้วยการกระตุ้นให้ร่างกายตอบสนองต่ออินซูลินอย่างเหมาะสม และช่วยลดระดับน้ำตาลในเลือด เป็นยาที่ใช้ร่วมกับการออกกำลังกายและการรับประทานอาหาร เพื่อควบคุมระดับน้ำตาลในเลือด
เกี่ยวกับยา
Pioglitazone
กลุ่มยา
ยารักษาโรคเบาหวาน
ประเภทยา
ยาตามใบสั่งแพทย์
สรรพคุณ
รักษาโรคเบาหวานประเภทที่ 2
กลุ่มผู้ป่วย
ผู้ใหญ่
รูปแบบของยา
ยารับประทาน
คำเตือนในการใช้ยา Pioglitazone
ห้ามใช้ยา Pioglitazone กับผู้ป่วยเด็ก
เมื่อเริ่มใช้ยาหรือเมื่อมีการปรับปริมาณยา ผู้ป่วยต้องเฝ้าระวังอาการของภาวะ
หัวใจวาย
อย่างใกล้ชิด และห้ามใช้ยาในผู้ป่วยภาวะหัวใจวาย เพราะยา Pioglitazone อาจทำให้อาการแย่ลงหรือเป็นเหตุให้หัวใจวายได้
ห้ามหยุดใช้ยา เพิ่มหรือลดปริมาณยา โดยปราศจากคำแนะนำของแพทย์
ห้ามขับขี่ยานพาหนะ ใช้เครื่องจักรกล หรือทำกิจกรรมที่ต้องมีสมาธิในขณะใช้ยา จนกว่าจะมั่นใจว่าขณะนั้นผู้ป่วยสามารถทำกิจกรรมเหล่านี้ได้อย่างปลอดภัย เนื่องจากระดับน้ำตาลในเลือดที่ลดต่ำลงอาจเป็นเหตุให้เกิดอุบัติเหตุได้
ควรปรึกษาแพทย์หรือเภสัชกรก่อนใช้ยา Pioglitazone เสมอ เพราะยาอาจทำให้เสี่ยงเกิดโรคมะเร็งกระเพาะปัสสาวะ และ
กระดูกหัก
โดยเฉพาะในผู้ป่วยเพศหญิง ซึ่งมักพบอาการกระดูกหักบริเวณแขน มือ หรือเท้า
ควรรับประทานอาหารและออกกำลังกายตามคำแนะนำของแพทย์ รวมถึงตรวจเลือดและวัดระดับน้ำตาลในเลือดตามที่แพทย์กำหนด
ควรปรึกษาแพทย์หากจะดื่มแอลกอฮอล์ เพราะอาจส่งผลต่อการออกฤทธิ์ของยา
นอกจากนั้น ควรแจ้งแพทย์ให้ทราบก่อนใช้ยา หากผู้ป่วยอยู่ในกลุ่มบุคคลดังต่อไปนี้
ผู้ที่แพ้ยา Pioglitazone มีประวัติแพ้ยาชนิดอื่น ๆ หรือแพ้อาหาร
ผู้ที่มีโรคประจำตัว เช่น โรคเบาหวานประเภทที่ 1 และโรคมะเร็งกระเพาะปัสสาวะ
ผู้ที่กำลังใช้ยารักษาโรค ยาสมุนไพร และวิตามินชนิดอื่น ๆ
ผู้ที่มีอายุ 65 ปีขึ้นไป เพราะอาจเสี่ยงเกิดผลข้างเคียงจากการใช้ยามากขึ้น
ผู้ที่ตั้งครรภ์ หรือกำลังวางแผนตั้งครรภ์ ต้องปรึกษาแพทย์ถึงข้อดีและข้อเสียของยาก่อน
ผู้ที่อยู่ในช่วงให้นมบุตร ต้องปรึกษาแพทย์ก่อนถึงผลกระทบของยาที่อาจเกิดขึ้นกับทารก
ปริมาณการใช้ยา Pioglitazone
รักษา
โรคเบาหวาน
ประเภทที่ 2
ผู้ใหญ่ รับประทานยาวันละ 15 หรือ 30 มิลลิกรัม หากมีความจำเป็นสามารถเพิ่มปริมาณยาได้ทีละน้อย แต่สูงสุดไม่เกินวันละ 45 มิลลิกรัม
การใช้ยา Pioglitazone
ควรอ่านฉลากยาและทำตามคำสั่งแพทย์อย่างเคร่งครัด โดยใช้ยาอย่างต่อเนื่องตามที่แพทย์กำหนด ไม่หยุดใช้ยาเองแม้มีอาการดีขึ้นแล้วก็ตาม
หากลืมรับประทานยาตามกำหนด และใกล้กับช่วงเวลาในการรับประทานยาครั้งต่อไป ให้ข้ามไปรับประทานยาตามเวลาและปริมาณปกติ ไม่ต้องเพิ่มปริมาณยาเพื่อทดแทนครั้งที่ขาดไป
ห้ามเพิ่มปริมาณยาโดยไม่ได้รับคำแนะนำจากแพทย์ หากผู้ป่วยใช้ยาเกินปริมาณ ควรรีบไปพบแพทย์ทันที เพราะอาจเป็นเหตุให้เสียชีวิตได้
เก็บยาไว้ที่อุณหภูมิห้อง ห่างจากความร้อน ความชื้น และไม่ให้ยาสัมผัสแสงโดยตรง รวมถึงปิดฝาให้สนิททุกครั้งหลังใช้ยา เก็บยาให้พ้นมือเด็ก และไม่รับประทานยาที่หมดอายุ
ผลข้างเคียงจากการใช้ยา Pioglitazone
การใช้ยา Pioglitazone มักไม่ทำให้เกิดผลข้างเคียง หรืออาจพบผลข้างเคียงได้เล็กน้อย และควรไปพบแพทย์หากผลข้างเคียงที่เกิดขึ้นรบกวนการใช้ชีวิตหรืออาการไม่ดีขึ้นแม้เวลาผ่านไป เช่น เป็นหวัด เจ็บคอ ปวดศีรษะ ปวดเมื่อยกล้ามเนื้อ แน่นท้อง หรือมีลมในกระเพาะอาหาร
นอกจากนี้ ผู้ป่วยควรรีบไปพบแพทย์โดยด่วน หากพบว่ามีอาการอื่น ๆ ดังต่อไปนี้
อาการแพ้ยา เช่น มีผื่นแดง คัน บวม พุพอง ผิวลอก อาจมีไข้ร่วมด้วย แน่นหน้าอก แน่นที่ลำคอ หายใจมีเสียงหวีด หายใจลำบาก มีปัญหาในการพูด เสียงแหบ หรือมีอาการบวมที่ใบหน้า ริมฝีปาก ปาก ลิ้น และลำคอ
มีอาการของภาวะหัวใจวาย เช่น ขาบวม หายใจลำบาก หอบเหนื่อย น้ำหนักตัวลดลงหรือเพิ่มขึ้นอย่างกะทันหัน
ปวดกระดูก
มีปัญหาในการมองเห็น
เหนื่อยล้าหรืออ่อนเพลียมาก
รู้สึกปวดขณะปัสสาวะ ปัสสาวะเป็นเลือด หรือปัสสาวะบ่อยกว่าปกติ
ระดับน้ำตาลในเลือดต่ำ โดยเฉพาะเมื่อรับประทานยา Pioglitazone ร่วมกับยารักษาโรคเบาหวานชนิดอื่น ๆ ซึ่งอาจทำให้มีอาการวิงเวียน ปวดศีรษะ อ่อนเพลีย ง่วงซึม มึนงง มือสั่น หัวใจเต้นเร็วกว่าปกติ หรือมีเหงื่อออก
อาการที่บ่งบอกว่าตับมีปัญหาอย่างรุนแรง หรืออาจเป็นอันตรายถึงชีวิต เช่น อ่อนเพลีย เบื่ออาหาร ปวดท้อง คลื่นไส้ อาเจียน ปัสสาวะมีสีเข้ม อุจจาระมีสีซีด รวมถึงมีอาการ
ดีซ่าน
https://www.pobpad.com/ดีซ่าน
ดูเพิ่มเติมเกี่ยวกับ :