คีโตติเฟน (Ketotifen)
Ketotifen (คีโตติเฟน)
เป็นยาที่ใช้รักษาและป้องกันอาการจากภูมิแพ้ โดยตัวยาจะออกฤทธิ์ยับยั้งการทำงานของสารฮิสตามีนอันเป็นสาเหตุของอาการแพ้ โดยเฉพาะบริเวณดวงตาอย่างอาการคันหรือระคายเคือง นอกจากนี้แพทย์อาจนำยาชนิดนี้มาใช้รักษาโรคอื่น ๆ ตามดุลยพินิจด้วย
เกี่ยวกับยา Ketotifen
กลุ่มยา
ยาแก้แพ้หรือยาต้านฮิสตามีน (Antihistamine)
ประเภทยา
ยาตามใบสั่งแพทย์
สรรพคุณ
รักษาและป้องกันอาการระคายเคืองหรือคันจากภูมิแพ้ขึ้นตาและภูมิแพ้อากาศ
กลุ่มผู้ป่วย
เด็กอายุ 3 ปีขึ้นไป และผู้ใหญ่
รูปแบบของยา
ยาหยอดตา ยารับประทาน
การใช้ยาในหญิงตั้งครรภ์และผู้ให้นมบุตร
จากการศึกษาในสัตว์พบว่า ทำให้เกิดความผิดปกติต่อตัวอ่อนในครรภ์สัตว์ แต่ไม่มีการศึกษาในมนุษย์ หรือไม่มีข้อมูลเพียงพอในการศึกษาทดลองในมนุษย์และสัตว์ ควรใช้ยาเมื่อพิจารณาแล้วว่า มีประโยชน์มากกว่าความเสี่ยงที่อาจเกิดขึ้นต่อทารกในครรภ์ และผู้ที่ให้นมบุตรควรปรึกษาแพทย์ถึงความเสี่ยงที่อาจเกิดขึ้นต่อทารกในครรภ์ก่อนการใช้ยา Ketotifen เสมอ
คำเตือนในการใช้ยา Ketotifen
เพื่อให้เกิดความปลอดภัยในการใช้ยา ผู้ป่วยควรระมัดระวังและปฏิบัติตามคำแนะนำดังต่อไปนี้
แจ้งให้แพทย์ทราบก่อนใช้ยา หากมีประวัติแพ้ยาหรือส่วนประกอบของยาชนิดนี้ รวมถึงยาและสารอื่น ๆ เพราะยาอาจมีส่วนประกอบที่ทำให้เกิดอาการแพ้ยาหรือเกิดผลข้างเคียงอื่น ๆ ตามมา
แจ้งให้แพทย์ทราบหากผู้ป่วยกำลังใช้ยา วิตามิน หรือสมุนไพรทุกชนิด เพราะตัวยาอาจทำปฏิกิริยากับยานี้จนเกิดผลข้างเคียงหรือมีประสิทธิภาพลดลง
แจ้งให้แพทย์ทราบก่อนใช้ยา หากผู้ป่วยเคยมีประวัติด้านสุขภาพหรือกำลังมีปัญหาสุขภาพอยู่ โดยเฉพาะสุขภาพดวงตาอย่าง
ต้อหิน
ตัวยาอาจส่งผลให้ผู้ป่วยมองเห็นเป็นภาพเบลอได้ชั่วคราว จึงควรหลีกเลี่ยงการขับขี่ยานพาหนะ การใช้เครื่องจักร หรือการทำกิจกรรมใด ๆ ที่ต้องใช้สายตาตลอดเวลา
ห้ามใช้ยา Ketotifen เพื่อรักษาอาการระคายเคืองตาจากการใส่คอนแทคเลนส์
ห้ามใช้ยาในเด็กที่มีอายุต่ำกว่า 3 ปี โดยปราศจากคำแนะนำจากแพทย์
ปริมาณการใช้ยา Ketotifen
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาภูมิแพ้ขึ้นตา
ตัวอย่างการใช้ยา Ketotifen เพื่อรักษา
ภูมิแพ้ขึ้นตา
เด็กที่มีอายุ 3 ปีขึ้นไปและผู้ใหญ่
ใช้ยาความเข้มข้น 0.025 เปอร์เซ็นต์ หยอดตาข้างที่มีอาการใน 1 หยด 2 ครั้ง/วัน
รักษาภูมิแพ้อากาศ
ตัวอย่างการใช้ยา Ketotifen เพื่อรักษา
ภูมิแพ้อากาศ
เด็กที่มีอายุ 3 ปีขึ้นไปและผู้ใหญ่
รับประทานยาปริมาณ 1 มิลลิกรัม 2 ครั้ง/วัน หากจำเป็นให้ปรับปริมาณยาเป็น 2 มิลลิกรัม 2 ครั้ง/วัน หรืออาจรับประทานยาปริมาณ 0.5-1 มิลลิกรัม ในช่วงกลางคืนของ 2-3 วันแรกของการใช้ยา เพื่อลดอาการง่วงซึม
การใช้ยา Ketotifen
วิธีการใช้ยา Ketotifen เพื่อความปลอดภัยมีดังนี้
ใช้ยาตามฉลากและตามคำสั่งแพทย์หรือเภสัชกรอย่างเคร่งครัด หากมีข้อสงสัยใด ๆ ควรปรึกษาแพทย์หรือเภสัชกรก่อนใช้ยาเสมอ
ไม่ควรรับประทานยา Ketotifen ชนิดยาหยอดตา เพราะเป็นยาใช้เฉพาะที่และอาจเป็นอันตรายต่อร่างกายได้
ควรล้างมือให้สะอาดทั้งก่อนและหลังการใช้ยา ห้ามสัมผัสที่ปลายหลอดยาหรือวางหลอดยาให้สัมผัสกับดวงตาหรือเปลือกตา เพื่อป้องกันการปนเปื้อน
ก่อนการหยอดตาควรถอด
คอนแทคเลนส์
ออกเสมอ หลังการหยอดตาควรรออย่างน้อย 10 นาที จึงค่อยสวมคอนแทคเลนส์อีกครั้ง แต่ถ้ามีอาการระคายเคืองดวงตาหรือติดเชื้อที่ดวงตาไม่ควรสวมคอนแทคเลนส์
การใช้ยาหยอดตา ผู้ป่วยควรเงยหน้าและดึงเปลือกตาล่างลงมาเพื่อให้มีพื้นที่สำหรับหยอดตา กะตำแหน่งให้ปลายหลอดยาห่างจากดวงตาพอประมาณแล้วหยดตามคำแนะนำจากแพทย์ จากนั้นให้หลับตาแล้วกดนวดเบา ๆ ที่บริเวณหัวตาประมาณ 1-2 นาที เพื่อไม่ให้ยาไหลออกจากตา หลังจากหยอดตาแล้ว ให้รออย่างน้อย 5 นาที แล้วจึงค่อยใช้ยาหยอดตาชนิดอื่น ๆ
หากอาการคันแย่ลงหรือไม่หายไปภายใน 72 ชั่วโมงหลังการใช้ยา ควรไปพบแพทย์ เพื่อปรึกษาและปรับเปลี่ยนการใช้ยา
ควรหลีกเลี่ยงสารก่อภูมิแพ้หรือปัจจัยบางประการที่อาจก่อให้เกิดภูมิแพ้ เช่น ละอองเกสรดอกไม้ ไรฝุ่น ขนสัตว์ น้ำหอม เป็นต้น
หากผู้ป่วยลืมใช้ยา ให้ข้ามไปใช้ยาตามเวลาปกติ ห้ามเพิ่มปริมาณยาเป็น 2 เท่า
หากผู้ป่วยสงสัยว่าตนเองที่ใช้ยาเกินปริมาณที่กำหนดควรไปปรึกษาพบแพทย์
ควรปิดฝาบรรจุภัณฑ์ให้สนิททุกครั้งหลังใช้หลอดหยดยา
หากยาหยอดตาเปลี่ยนสี มีตะกอน มีสีขุ่น หรือยารั่วซึมออกจากบรรจุภัณฑ์ ไม่ควรใช้ยาโดยเด็ดขาด
เก็บยาไว้ที่อุณหภูมิห้อง ไม่ควรเก็บในที่ที่มีความร้อน ความชื้น และหลีกเลี่ยงการสัมผัสแสงโดยตรง หากไม่ได้ใช้งานควรปิดหลอดยาให้แน่นสนิทเสมอ
ผลข้างเคียงจากการใช้ยา Ketotifen
ยา Ketotifen อาจก่อให้เกิดผลข้างเคียง เช่น แสบตา ตาบวม ระคายเคืองตา ปวดศีรษะ คัดจมูก
น้ำมูกไหล
รสชาติในปากเปลี่ยนแปลงไป ตาไวต่อแสงมากขึ้น เป็นต้น หากมีอาการแย่ลงหรืออาการคงอยู่เป็นเวลานาน ควรไปพบแพทย์เพื่อเข้ารับการตรวจวินิจฉัยเพิ่มเติม
นอกจากนี้ หากพบผลข้างเคียงที่รุนแรงควรหยุดใช้ยาแล้วแจ้งให้แพทย์ทราบโดยเร็ว เช่น
บางรายอาจมีอาการแพ้ยา แต่พบได้น้อย โดยอาจสังเกตได้จากอาการ เช่น ผื่น คัน ลมพิษ ผิวหนังแดง บวม หรือพุพอง ผิวหนังซีดพร้อมกับมีไข้หรือไม่มีไข้ หายใจเป็นเสียงหวีด แน่นหน้าอกหรือลำคอ มีปัญหาในการหายใจ การกลืน หรือการพูดคุย เสียงแหบผิดปกติ อาการบวมบริเวณปาก ใบหน้า ริมฝีปาก ลิ้น และลำคอ เป็นต้น
การมองเห็นเปลี่ยนแปลงไป เจ็บตา ระคายเคืองตาอย่างรุนแรง ตาแดง หรือตาแห้งมาก
อย่างไรก็ตาม ผู้ป่วยอาจมีผลข้างเคียงอื่น ๆ นอกเหนือจากที่กล่าวมาข้างต้น หรือไม่มีผลข้างเคียงแสดงออกมาเลยก็ได้ แต่หากอาการที่เกิดขึ้นรบกวนการใช้ชีวิตหรือไม่ยอมหายไปควรปรึกษาแพทย์ เพื่อรับการรักษาอย่างเหมาะสม