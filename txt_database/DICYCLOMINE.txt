Dicyclomine (ไดไซโคลมีน)
Dicyclomine (ไดไซโคลมีน)
เป็นยาบรรเทาอาการปวดบีบเกร็งในช่องท้อง ออกฤทธิ์ช่วยชะลอการเคลื่อนไหวของลำไส้ รวมทั้งคลายกล้ามเนื้อกระเพาะอาหารและลำไส้ นำมาใช้รักษาการหดเกร็งของกล้ามเนื้อในระบบทางเดินอาหาร โรคลำไส้แปรปรวน และอาจใช้รักษาโรคอื่น ๆ ตามดุลยพินิจของแพทย์
ยา Dicyclomine มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Dicyclomine
กลุ่มยา
ยาบรรเทาอาการปวดบีบเกร็งในช่องท้อง
ประเภทยา
ยาตามใบสั่งแพทย์
สรรพคุณ
รักษาการหดเกร็งกล้ามเนื้อระบบทางเดินอาหาร และโรคลำไส้แปรปรวน
กลุ่มผู้ป่วย
เด็ก ผู้ใหญ่
รูปแบบของยา
ยารับประทาน
คำเตือนในการใช้ยา Dicyclomine
แจ้งให้แพทย์ทราบก่อนใช้ยานี้ หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
แจ้งให้แพทย์ทราบเกี่ยวกับยาทุกชนิดที่กำลังใช้อยู่ ทั้งยาที่แพทย์สั่ง ยาที่ซื้อใช้ด้วยตนเอง วิตามิน และสมุนไพร เพราะมียาหลายชนิดที่อาจมีปฏิกิริยากับยานี้
หลีกเลี่ยงการใช้ยา Dicyclomine หากผู้ป่วยมีความผิดปกติในการปัสสาวะ ลำไส้อุดตัน
ท้องผูก
รุนแรง ลำไส้อักเสบรุนแรงหรือเป็นแผล กรดไหลย้อน ภาวะทางหัวใจที่รุนแรง ภาวะมีเลือดออก โรคต้อหิน และโรคกล้ามเนื้ออ่อนแรง
แจ้งให้แพทย์ทราบก่อนใช้ยาหากป่วยเป็นลำไส้อักเสบ มีการผ่าตัดเปิดลำไส้เล็กหรือลำไส้ใหญ่ทางหน้าท้อง มีความผิดปกติทางระบบประสาท โรคตับ โรคไต โรคหัวใจ ภาวะหัวใจวาย ภาวะความดันโลหิตสูง จังหวะการเต้นของหัวใจผิดปกติ ภาวะไส้เลื่อนกระบังลม ภาวะต่อมไทรอยด์ทำงานเกิน และต่อมลูกหมากโต
ระหว่างที่ใช้ยา ให้ระมัดระวังในการขับรถหรือทำกิจกรรมที่ต้องอาศัยความตื่นตัว เพราะยานี้อาจทำให้ความคิดหรือการทำงานของร่างกายบกพร่อง
การดื่มแอลกอฮอล์ระหว่างที่ใช้ยาอาจเพิ่มความเสี่ยงให้เกิดผลข้างเคียงจากการใช้ยาสูงขึ้น
ระหว่างที่ใช้ยานี้ ให้ระมัดระวังการเกิดภาวะขาดน้ำหรือไม่ทำให้ร่างกายร้อนเกินไป ทั้งจากการออกกำลังกายและการอยู่ในสภาพแวดล้อมที่มีอุณหภูมิสูง
ยา Dicyclomine สามารถทำให้ร่างกายขับเหงื่อได้น้อยลง ซึ่งเมื่ออยู่ในสภาพแวดล้อมที่มีอุณหภูมิสูงก็อาจทำให้ผู้ป่วยเกิดโรคลมแดดได้
ให้หยุดใช้ยาและแจ้งให้แพทย์ทราบทันทีหากเกิดผลข้างเคียงจากการใช้ยาที่รุนแรง เช่น สับสน ประสาทหลอน มีความคิดหรือพฤติกรรมที่ผิดปกติ หัวใจเต้นเร็วหรือเต้นผิดปกติ ปัสสาวะน้อยกว่าปกติหรือไม่ปัสสาวะเลย เป็นต้น
ผู้ที่ตั้งครรภ์และกำลังวางแผนมีบุตร ควรปรึกษาแพทย์ถึงข้อดีแ
ละข้อเสียของยาก่อนใช้ และต้องใช้ยานี้เมื่อจำเป็นเท่านั้น
ห้ามใช้ยา Dicyclomine กับทารกอายุต่ำกว่า 6 เดือน และห้ามให้นมบุตรในระหว่างที่ใช้ยานี้ เพราะยาสามารถซึมผ่านสู่น้ำนมมารดา และอาจทำให้ทารกเกิดความผิดปกติในการหายใจหรือเกิดผลข้างเคียงอื่น ๆ
ผู้สูงอายุที่ใช้ยา Dicyclomine มีความเสี่ยงที่จะเกิดผลข้างเคียงจากการใช้ยาได้สูง
ปริมาณการใช้ยา Dicyclomine
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษาภาวะกล้ามเนื้อหดเกร็งในระบบทางเดินอาหาร
เด็กอายุ 6 เดือน-2 ปี
รับประทานยาปริมาณ 5-10 มิลลิกรัม วันละ 3-4 ครั้ง โดยรับประทานก่อนอาหาร 15 นาที ปริมาณยาสูงสุดไม่เกิน 40 มิลลิกรัม/วัน
เด็กอายุ 2-12 ปี
รับประทานยาปริมาณ 10 มิลลิกรัม วันละ 3 ครั้ง
เด็กอายุตั้งแต่ 12 ปีขึ้นไป
และผู้ใหญ่
รับประทานยาปริมาณ 10-20 มิลลิกรัม วันละ 3 ครั้ง
การใช้ยา Dicyclomine
ใช้ยาตามฉลากและตามคำสั่งแพทย์อย่างเคร่งครัด ไม่ใช้ยาในปริมาณมากกว่า น้อยกว่า หรือติดต่อกันนานกว่าที่แพทย์แนะนำ หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
การใช้ยา Dicyclomine ชนิดรับประทาน ให้รับประทานยาพร้อมกับน้ำเปล่า 1 แก้ว
หากเป็นยา Dicyclomine ในรูปแบบยาน้ำ ให้วัดปริมาณยาด้วยช้อนหรือถ้วยตวงสำหรับยาโดยเฉพาะก่อนใช้เสมอ
ระหว่างที่ใช้ยานี้ ให้หลีกเลี่ยงการใช้ยาลดกรดโดยไม่ได้ปรึกษาแพทย์ เพราะยาลดกรดบางชนิดอาจทำให้ร่างกายดูดซึมยา Dicyclomine ได้ยากขึ้น ซึ่งผู้ป่วยอาจต้องใช้ยาลดกรดชนิดที่แพทย์แนะนำเท่านั้น
หากอาการไม่ดีขึ้นหลังจากใช้ยาผ่านไปแล้ว 2 สัปดาห์ ควรไปพบแพทย์
ในกรณีที่ลืมรับประทานยา ให้รับประทานยาทันทีที่นึกขึ้นได้ หากใกล้กับเวลาที่ต้องใช้ยาในรอบถัดไป ให้ข้ามไปใช้ยารอบต่อไป และห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด และมีอาการผิดปกติ เช่น คลื่นไส้
อาเจียน
รูม่านตาขยาย อ่อนเพลีย อวัยวะส่วนใดส่วนหนึ่งขยับไม่ได้ มีปัญหาในการกลืน เป็นลม หรือชัก เป็นต้น ควรแจ้งให้แพทย์ทราบทันที
เก็บยาไว้ในอุณหภูมิห้อง ให้ห่างจากความร้อนและความชื้น
ผลข้างเคียงจากการใช้ยา Dicyclomine
การใช้ยา Dicyclomine อาจทำให้เกิดผลข้างเคียง ได้แก่ เวียนศีรษะ ง่วงซึม
อ่อนเพลีย
มองเห็นไม่ชัด ปากแห้ง คัดจมูก และท้องผูก เป็นต้น หากอาการดังกล่าวไม่หายไปหรือรบกวนการใช้ชีวิตประจำวัน ผู้ป่วยควรไปพบแพทย์
หากพบผลข้างเคียงที่รุนแรงจากการใช้ยา Dicyclomine ดังต่อไปนี้ ควรหยุดใช้ยาและไปพบแพทย์ทันที
ท้องผูกรุนแรง ท้องอืด และปวดท้องมากขึ้น
ท้องเสียรุนแรงขึ้น
กระหายน้ำ รู้สึกร้อนมาก ปัสสาวะไม่ออก มีเหงื่อออกมาก และผิวแห้ง
สับสน ประสาทหลอน มีความคิดหรือพฤติกรรมที่ผิดปกติ
ใจสั่น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรรีบแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :