Tretinoin (เตรทติโนอิน)
Tretinoin (เตรทติโนอิน)
เป็นยากลุ่มกรดวิตามินเอหรือยาเรตินอยด์ ออกฤทธิ์ต่อการเจริญเติบโตของเซลล์ผิวหนัง นำมาใช้รักษาสิว โดยจะช่วยลดจำนวนและความรุนแรงของสิว ช่วยให้สิวหายเร็วขึ้น และอาจใช้รักษาโรคอื่น ๆ ตามดุลยพินิจของแพทย์
ยา Tretinoin มีข้อห้ามใช้และอาจเกิดผลข้างเคียงได้ ดังนั้น การใช้ยาควรอยู่ภายใต้คำแนะนำของแพทย์และเภสัชกรเสมอ
เกี่ยวกับยา Tretinoin
กลุ่มยา
ยากลุ่มกรดวิตามินเอ
ประเภทยา
ยาตามใบสั่งแพทย์
สรรพคุณ
รักษาสิว
กลุ่มผู้ป่วย
ผู้ใหญ่
รูปแบบของยา
ยาใช้ภายนอก
คำเตือนในการใช้ยา Tretinoin
แจ้งให้แพทย์ทราบก่อนใช้ยาTretinoin หากมีประวัติ
แพ้ยา
หรือส่วนประกอบของยาชนิดนี้ และแพ้ยาชนิดอื่น อาหาร หรือสารใด ๆ
ห้ามให้เด็กใช้ยานี้โดยไม่ปรึกษาแพทย์ ซึ่งไม่อนุญาตให้ใช้ยา Tretinoin บางชนิดกับผู้ที่มีอายุต่ำกว่า 18 ปี
แจ้งให้แพทย์ทราบก่อนใช้ยาหากเป็น
โรค
ผิวหนังอักเสบ
เรื้อรัง (Eczema) หรือแพ้ปลา เพราะยาชนิดเจลอาจมีส่วนประกอบจากปลา
ผู้ที่ตั้งครรภ์ วางแผนมีบุตร หรืออยู่ในช่วงให้นมบุตร ควรปรึกษาแพทย์ถึงข้อดีและข้อเสียของยาก่อนใช้เสมอ
ระวังอย่าให้ยาสัมผัสดวงตา ปาก รอยพับข้างจมูก และช่องคลอด
ระหว่างที่ใช้ยา ให้หลีกเลี่ยงการสัมผัสกับแสงแดดเพราะผิวจะไวต่อแสง โดยให้ใช้ครีมกันแดดหรือสวมใส่เสื้อผ้าป้องกันแสงแดดเวลาออกกลางแจ้ง
ระหว่างที่ใช้ยาให้หลีกเลี่ยงผลิตภัณฑ์ที่อาจทำให้เกิดการระคายเคือง เช่น สบู่ แชมพู สีย้อมผม ผลิตภัณฑ์ที่ใช้กับผิวหนังที่มีส่วนผสมของแอลกอฮอล์ เครื่องเทศ มะนาว หรือยาสมานแผล เป็นต้น
ปริมาณการใช้ยา Tretinoin
ปริมาณและระยะเวลาในการใช้ยาขึ้นอยู่กับดุลยพินิจของแพทย์ผู้รักษา โดยมีตัวอย่างการใช้ยา ดังนี้
รักษา
สิว
ผู้ใหญ่
ใช้ยาชนิดครีม เจล และสารละลายความเข้มข้น 0.01-0.1 เปอร์เซ็นต์ ทาวันละ 1-2 ครั้ง โดยทั่วไปจะใช้ในเวลาก่อนนอน โดยให้ทำความสะอาดความมันและความแห้งส่วนเกินบนผิวหนังออกก่อนทายา และอาจสังเกตการตอบสนองของยาได้เมื่อผ่านไป 6-8 สัปดาห์
การใช้ยา Tretinoin
ใช้ยาตามฉลากและตามคำสั่งแพทย์อย่างเคร่งครัด หากมีข้อสงสัยควรสอบถามแพทย์หรือเภสัชกรก่อนใช้ยาเสมอ
หลีกเลี่ยงการใช้ยาในปริมาณมากกว่าที่แพทย์สั่ง เพราะเสี่ยงเกิดผลข้างเคียงจากยาได้
ยา Tretinoin ชนิดใช้ภายนอกต้องใช้สำหรับทาผิวหนังเท่านั้น ห้ามนำไปรับประทาน
ห้ามใช้ยาบนผิวหนังที่ไหม้แดด หรือผิวหนังอักเสบ
ล้างมือก่อนและหลังใช้ยา โดยก่อนทายาให้ทำความสะอาดผิวหนังบริเวณที่จะใช้ยาและเช็ดให้แห้งก่อนเสมอ เพราะหากทายาลงบนผิวที่เปียกอาจทำให้เกิดอาการระคายเคืองได้
ห้ามทำความสะอาดหรือใช้ผลิตภัณฑ์อื่น ๆ ในบริเวณที่ใช้ยาอย่างน้อย 1 ชั่วโมง
การใช้ยา Tretinoin เป็นเพียงส่วนหนึ่งของการรักษา ผู้ป่วยควรดูแลด้านอื่น ๆ ควบคู่กันไปด้วย เช่น ใช้ครีมกันแดด และสวมเสื้อผ้าป้องกันแสงแดด เป็นต้น
หลังใช้ยา Tretinoin อาจต้องใช้เวลาหลายสัปดาห์อาการจึงจะดีขึ้น หากอาการไม่ดีขึ้นควรแจ้งให้แพทย์ทราบ
ในระหว่างที่ใช้ยา อาการของสิวอาจแย่ลงในช่วงระยะเวลาสั้น ๆ และเมื่อเวลาผ่านไป อาการจะดีขึ้นเอง
หากอาการระคายเคืองผิวรุนแรงขึ้น หรืออาการของสิวไม่ดีขึ้นภายใน 8-12 สัปดาห์ ให้ไปพบแพทย์ทันที
ควรใช้ยาจนครบกำหนดตามที่แพทย์สั่ง
ห้ามเก็บยา Tretinoin ชนิดเจลไว้ใกล้กับบริเวณที่มีความร้อนสูงหรือใกล้ไฟ และห้ามสูบบุหรี่จนกว่ายาจะแห้ง เพราะยาติดไฟได้ง่าย
หากลืมใช้ยาตามเวลาที่กำหนดให้ใช้ยาทันทีที่นึกขึ้นได้ แต่หากใกล้ถึงเวลาใช้ยาในรอบถัดไป ให้ข้ามไปใช้ยารอบต่อไป ห้ามเพิ่มปริมาณยาเป็น 2 เท่า
หากสงสัยว่าตนใช้ยาเกินกว่าปริมาณที่กำหนด ควรแจ้งให้แพทย์ทราบทันที
เก็บยาไว้ที่อุณหภูมิห้อง ให้ห่างจากความร้อนและความชื้น โดยปิดฝาบรรจุภัณฑ์ให้สนิททุกครั้งหลังใช้
ผลข้างเคียงจากการใช้ยา Tretinoin
การใช้ยา Tretinoin อาจทำให้เกิดผลข้างเคียงที่พบได้บ่อย เช่น เจ็บ แสบ แดง คัน หรือระคายเคืองผิวหนัง เจ็บคอ รู้สึกอุ่น ๆ บริเวณผิวหนัง ชา หรือผิวหนังเปลี่ยนสีบริเวณที่ทายา เป็นต้น แต่หากพบผลข้างเคียงที่รุนแรงหรือมีอาการแพ้ยา ควรรีบไปพบแพทย์ทันที เช่น
อาการแพ้ยา เช่น
ลมพิษ
หายใจลำบาก หน้าบวม คอบวม ลิ้นบวม และริมฝีปากบวม เป็นต้น
แสบอย่างรุนแรง ระคายเคือง หรือชาบริเวณที่ใช้ยา
ผิวแห้งหรือผิวแดงอย่างรุนแรง บวม เกิดแผลพุพอง ผิวลอก หรือตกสะเก็ด
ผิวอาจไวต่อสภาพอากาศมากกว่าปกติ เช่น สภาพอากาศที่หนาวเย็น หรือมีลมพัด เป็นต้น
นอกจากนี้ หากผู้ป่วยพบอาการผิดปกติใด ๆ เพิ่มเติม ควรแจ้งให้แพทย์ทราบด้วยเช่นกัน
ดูเพิ่มเติมเกี่ยวกับ :