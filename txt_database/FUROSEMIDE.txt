Furosemide (ฟูโรซีไมด์)
Furosemide (ฟูโรซีไมด์)
คือ
ยาขับปัสสาวะชนิดหนึ่ง
มีคุณสมบัติช่วยขับของเหลวส่วนเกินในร่างกายออกมาทางปัสสาวะ และช่วยป้องกันร่างกายไม่ให้ดูดซึมเกลือหรือโซเดียมมากจนเกินไป นอกจากนี้ ยาดังกล่าวยังใช้ลดอาการบวมน้ำซึ่งเป็นหนึ่งในอาการของภาวะ
หัวใจวาย
โรคตับ โรคไต และโรคไตรั่ว (Nephrotic Syndrome) รวมถึงรักษาภาวะ
ความดันโลหิตสูง
ได้อีกด้วย ยาชนิดนี้เป็นยาที่ต้องใช้ภายใต้คำสั่งของแพทย์เท่านั้น เพราะเป็นยาที่มีผลข้างเคียงค่อนข้างมาก
เกี่ยวกับยา Furosemide
กลุ่มยา
ยาขับปัสสาวะ (Diuretics)
ประเภทยา
ยาตามใบสั่งแพทย์
สรรพคุณ
ขับปัสสาวะ ลดอาการบวมน้ำ และลดความดันโลหิต
กลุ่มผู้ป่วย
เด็ก ผู้ใหญ่ และผู้สูงอายุ
รูปแบบของยา
ยาเม็ด และยาฉีด
คำเตือนในการใช้ยา Furosemide
ผู้ที่มีอาการแพ้ยา Furosemide ไม่ควรใช้ยานี้
ผู้ที่มีปัญหาเรื่องการปัสสาวะ โดยเฉพาะผู้ที่ไม่สามารถปัสสาวะได้ไม่ควรใช้ยานี้
ผู้ที่มีปัญหาสุขภาพ เช่น โรคไต
ต่อมลูกหมากโต
กระเพาะปัสสาวะอุดตัน หรือปัญหาอื่้น ๆ เกี่ยวกับการปัสสาวะ ตับแข็ง โรคตับ ระดับเกลือแร่ในร่างกายผิดปกติ คอเลสเตอรอลและไตรกลีเซอไรด์สูง
โรคเก๊าท์
โรคภูมิแพ้ตัวเอง
โรคเบาหวาน
หรือแพ้ยากลุ่มซัลฟา (Sulfa) ควรแจ้งแพทย์ก่อนได้รับยานี้
ผู้ป่วยที่มีการใช้ยาชนิดอื่น ๆ ไม่ว่าจะเป็นยาที่แพทย์สั่งและยาที่ซื้อใช้เอง โดยเฉพาะยาลดความดันโลหิต ยาโรคเบาหวาน ยาแอสไพริน ยากลุ่มเอ็นเสด (NSAIDs ) หรือยารักษาอาการทางจิตควรแจ้งแพทย์ทุกครั้งก่อนได้รับยา Furosemide
ผู้ที่ใช้ยานี้ควรแจ้งแพทย์หากต้องเข้ารับการเอกซเรย์ เนื่องจากสารย้อมสีและยาดังกล่าวอาจทำปฏิกิริยาต่อไตได้
การใช้ยา Furosemide อาจส่งผลให้ผิวหนังไวต่อแสงแดดมากขึ้นจนทำให้เกิดแผลไหม้แดดได้ง่าย ดังนั้นควรหลีกเลี่ยงการอยู่กลางแจ้ง ใช้ครีมกันแดด สวมเสื้อผ้าที่ปกปิดมิดชิดก่อนออกกลางแจ้งทุกครั้ง
ยาชนิดนี้อาจส่งผลอันตรายต่อทารกในครรภ์ หรือเด็กที่ได้รับน้ำนมจากมารดาที่ใช้ยานี้ได้ ดังนั้นควรแจ้งแพทย์ให้ทราบหากตั้งครรภ์ มีแผนที่จะตั้งครรภ์ หรืออยู่ในช่วงให้นมบุตร เพื่อที่แพทย์จะได้วางแผนการรักษาที่ส่งผลกระทบต่อทารกน้อยที่สุด
ปริมาณการใช้ยา Furosemide
ชนิดฉีด
รักษาภาวะน้ำท่วมปอดแบบเฉียบพลัน
ผู้ใหญ่
เบื้องต้นให้ 40 มิลลิกรัม โดยให้อย่างช้า ๆ ติดต่อกัน 1-2 นาที หาก
ไม่ตอบสนองต่อการรักษา
ภายใน 1 ชั่วโมง อาจเพิ่มยาเป็น 80 มิลลิกรัมโดยให้อย่างช้า ๆ ติดต่อกัน 1-2 นาที
ชนิดเม็ดรับประทาน
รักษาอาการบวมน้ำเนื่องจากหัวใจวาย
ผู้ใหญ่
เบื้องต้นรับประทานวันละ 40 มิลลิกรัม อาจสามารถลดลงเหลือวันละ 20 มิลลิกรัม หรือ 40 มิลลิกรัม วันเว้นวันได้ ตามความรุนแรงของอาการ ในบางกรณีที่ต้องให้ 80 มิลลิกรัม หรือมากกว่านั้น อาจต้องแบ่งรับประทานหลายครั้งต่อวัน
ผู้สูงอายุ
เบื้องต้นรับประทาน 20 มิลลิกรัม จากนั้นปรับเพิ่มขนาดยาได้หากจำเป็น
รักษาความดันโลหิตสูง
ผู้ใหญ่
40-80 มิลลิกรัมต่อวัน สามารถให้ควบคู่กับยารักษาความดันโลหิตสูง หรือใช้เพียงชนิดเดียวได้
การใช้ยา Furosemide
ยา Furosemide เป็นยาที่ต้องใช้ภายใต้คำสั่งของแพทย์เท่านั้น ทั้งนี้ยาดังกล่าวใช้ในการขับปัสสาวะ เพื่อลดอาการบวมน้ำ และความดันโลหิตสูง ปริมาณการใช้จะขึ้นอยู่กับอาการของโรค ผู้ป่วยไม่สามารถเพิ่มหรือลดยาเองได้หากไม่ได้รับคำสั่งจากแพทย์ เพราะการใช้ยาในปริมาณที่มากเกินไปอาจเป็นสาเหตุให้ผู้ป่วยสูญเสียการได้ยินอย่างถาวร
Furosemide รับประทานได้ทั้งก่อนหรือหลังอาหาร และอาจทำให้ผู้ป่วย
ปัสสาวะบ่อยขึ้น และเสี่ยงต่อภาวะขาดน้ำได้ง่าย ดังนั้นหากไม่ต้องการใช้ฤทธิ์ของยารบกวนการนอนหลับ ควรรับประทานยาก่อนเวลา 18.00 น. หากลืมรับประทานยาควรรีบรับประทานทันทีที่นึกได้ แต่ถ้าหากใกล้ถึงเวลารับประทานยาครั้งต่อไป ให้ข้ามไปรับประทานยาในครั้งต่อไปโดยไม่ต้องเพิ่มปริมาณยา
ในการใช้ยานี้ควรทำตามคำแนะนำแพทย์ และอาจต้องใช้อาหารเสริมโพแทสเซียม และควรรับประทานอาหารที่มีเกลือและโพแทสเซียมให้เพียงพอ นอกจากนี้ ในขณะใช้ยาผู้ป่วยจะเป็นจำต้องได้รับการตรวจเลือด
เป็นระยะ
เพื่อติดตามอาการ
สำหรับสตรีมีครรภ์ไม่ควรรับประทานยา Furosemide เนื่องจากยาชนิดนี้ส่งผลโดยตรงต่อทารกในครรภ์ ส่วนในสตรีที่อยู่ในช่วงให้นมบุตร แม้จะไม่มีผลวิจัยได้ยืนยันว่ายาดังกล่าวส่งผลต่อทารกที่ได้รับน้ำนม แต่ยาดังกล่าวอาจส่งผลต่อคุณภาพของน้ำนมได้ ดังนั้นหากจำเป็นต้องใช้ยา ผู้ป่วยจะต้องได้รับทราบถึงประโยชน์และความเสี่ยงที่เกิดขึ้นในจากการใช้ยา เพื่อให้ผู้ป่วยชั่งน้ำหนักและตัดสินใจถึงผลที่จะได้รับหากใช้ยานี้
ผลข้างเคียงจากการใช้ยา Furosemide
ยานี้มีผลข้างเคียงค่อนข้างมาก ซึ่งมีทั้งที่เป็นอันตรายและไม่เป็นอันตราย หรือเกิดจากปฏิกิริยาของร่างกายที่มีต่อยา โดยผลข้างเคียงอาจเกิดขึ้นได้น้อยกับผู้ป่วย แต่ถ้าหากพบแล้วควรรีบไปพบแพทย์โดยทันทีได้แก่
เจ็บหน้าอก
หอบเหนื่อย
หนาวสั่น
ไอ และเสียงแหบ
ไข้ขึ้นสูง
มีอาการบวมของต่อมน้ำเหลือง
ปัสสาวะลำบาก หรือปัสสาวะไม่ออก
ปวดหลัง หรือบริเวณสีข้าง
ปวดศีรษะ
เหนื่อย หรืออ่อนแรงผิดปกติ
มีเลือดออกตามร่างกาย หรือมี
รอบ
ฟกช้ำที่ผิดปกติ
นอกจากนี้ ยังมีอาการที่เกิดจากการได้รับยาเกินขนาดซึ่งควรรีบไปพบแพทย์โดยทันทีที่มีอาการเหล่านี้
ปัสสาวะลดลง
มีอาการง่วงเหงาหาวนอน
หัวใจเต้นเร็วขึ้น
หรือรู้สึกใจสั่น
การเต้นของหัวใจผิดปกติ
หงุดหงิด ฉุนเฉียว อารมณ์แปรปรวน
กล้ามเนื้อเกร็ง
มีอาการเหน็บชา เจ็บปวด หรือมีอาการอ่อนแรงที่มือ เท้าและริมฝีปาก
หายใจเร็ว
กระหายน้ำบ่อยผิดปกติ
ชีพจรเต้นเบา
ผิวหนังมีรอยย่น
การใช้ยา Furosemide อาจทำให้ร่างกายเกิดปฏิกิริยาตอบสนอง และก่อให้เกิดอาการเหล่านี้ ซึ่งเป็นอาการที่ไม่อันตราย ได้แก่
มีความรู้สึกไวต่อการเคลื่อนไหวของตนเองหรือรอบข้าง
มีผื่นลมพิษ
ผิวหนังอาจเกิดอาการแพ้แสงแดด จนทำให้เกิดแผลไหม้แดดอย่างรุนแรง
กล้ามเนื้อกระตุก
ผิวหนังแดง หรือมีสีที่เปลี่ยนแปลงไป
รู้สึกอยู่ไม่สุข
อาการบ้านหมุน
มีอาการอ่อนแรง
ทั้งนี้อาการเหล่านี้จะเกิดขึ้นเพียงชั่วคราวแล้วจะหายไป แต่ถ้าหากอาการไม่ทุเลาลง หรือเป็นติดต่อกันนานผิดปกติ ควรรีบไปปรึกษาแพทย์โดยด่วนเพื่อความปลอดภัย
ดูเพิ่มเติมเกี่ยวกับ :